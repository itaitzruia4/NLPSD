פרוטוקול של ישיבת ועדה

הכנסת ה-25

הכנסת



3
ועדת חוץ וביטחון הזמנית
21/11/2022


מושב ראשון



פרוטוקול מס' 1
מישיבת ועדת חוץ וביטחון הזמנית
יום שני, כ"ז בחשון התשפ"ג (21 בנובמבר 2022), שעה 12:45



סדר היום:
 << נושא >> בחירת יושב ראש הוועדה הזמנית לענייני חוץ וביטחון << נושא >>   


נכחו:
חברי הוועדה: 
יואב קיש – יו"ר הוועדה המסדרת
יואב גלנט - יו"ר הוועדה הזמנית
ניר ברקת
טלי גוליב
חנוך דב מלביצקי
יולי יואל אדלשטיין
בועז ביסמוט
אופיר אקוניס
רם בן ברק
יסמין פרידמן
משה טור-פז
סימון דוידזון
איתמר בן גביר
צביקה פוגל
אופיר סופר
יואב בן צור
ישראל אייכלר
שרון ניר

חברי הכנסת:
יושב ראש הכנסת מיקי לוי	
שלמה קרעי
יצחק גולדקנופף

מוזמנים: 
מזכיר הכנסת דן מרזוק
נועה בירן - מנהלת הוועדה המסדרת


ייעוץ משפטי: 
מירי פרנקל שור

מנהל הוועדה:
אסף פרידמן

רישום פרלמנטרי:
איה לינצ'בסקי
בחירת יושב ראש הוועדה הזמנית לענייני חוץ וביטחון


 << דובר >> יואב קיש (יו"ר הוועדה המסדרת): << דובר >>   

צהריים טובים. אני מתכבד לפתוח את הישיבה הראשונה של ועדת החוץ והביטחון הזמנית. אני שמח לראות נציגות מכובדת מאוד מכל סיעות הבית. סדר הדברים יהיה כך: בסיום דבריי נעשה הצבעה. בהנחה וההמלצה תתקבל ויואב גלנט ימונה כיושב-ראש זמני, אנחנו נחליף מקומות. ידבר יושב-ראש הכנסת, ידבר יושב-ראש הוועדה המיועד ולאחר מכן חברי הכנסת מוזמנים לשאת דברי ברכה. 

הגענו לכאן מוועדת ישיבת הכספים הזמנית, שם נבחר חבר הכנסת גפני ליושב-ראש. אני אומר את זה כי בעיניי היה שם תקדים לא טוב, בו חלק מחברי האופוזיציה בחרו להצביע נגד, אני אומר את זה בעיקר לחברי הכנסת הצעירים, דבר שלא קרה מעולם לפי זכרוני. זה תקדים רע בעיני, אבל אני כמובן אומר רק את דעתי וכל חבר כנסת זכאי לעמדתו בהצבעה הזו וכך יהיה. אני רק מבקש שוב לחשוב היטב אם זה באמת המסר שאתם רוצים להעביר.

מעבר לכך, אין ספק שחברי, חבר הכנסת יואב גלנט ראוי ונשמח, אני בוודאי, לראות אותו גם כשר הביטחון בממשלה הבאה. ייחלתי לו ברכה פשוטה, שהקדנציה הזו, כיושב-ראש הוועדה הזמנית של ועדת חוץ וביטחון תהיה קצרה מאוד. זו הברכה הפשוטה שהוא קיבל ממני. 

אני עובר להקראת הנוסח ונעבור להצבעה: "מינוי יושב-ראש הוועדה הזמנית לענייני חוץ וביטחון. בהתאם להוראות סעיף 106 א(1) לתקנון הכנסת, ועדה תבחר יושב-ראש מבין חבריה לפי המלצת ועדת הכנסת. לעניין הועדות הזמניות, מחליפה הוועדה המסדרת את ועדת הכנסת והיא החליטה להמליץ לוועדה הזמנית לענייני חוץ וביטחון לבחור בחבר הכנסת יואב גלנט כיושב-ראש הוועדה".

היו בוועדת הכספים קצת בעיות עם ההצבעה, אז אני רוצה שתדע בדיוק מי החברים בוועדה ומי צריך להצביע. מנהל הוועדה בבקשה.

 << דובר >> אסף פרידמן: << דובר >>   

ברשותך אעבור על רשימת חברי הוועדה. טלי גוטליב מהליכוד מחליפה את אבי דיכטר. סימון דוידסון מחליף את יוראי להב הרצנו. ארבעה חברי יש עתיד. חברי הכנסת בן גביר ואופיר סופר מעוצמה יהודית והציונות הדתית. חברי הכנסת אייזנקוט, מתן כהנא, מיכאל ביטון ושרן השכל מהמחנה הממלכתי אינם נמצאים. יואב בן צור מש"ס נמצא. שרון ניר מישראל ביתנו וישראל אייכלר מיהדות התורה. גלעד קריב ואפרת רייטן מהעבודה לא נמצאים. 

 << דובר >> יואב קיש (יו"ר הוועדה המסדרת): << דובר >>   

האם חבר הכנסת בועז ביסמוט יכול להצביע עבור יואב גלנט, או שהוא חייב להצביע?

 << דובר >> מירי פרנקל שור: << דובר >>   

חבר הכנסת ביסמוט רק ממלא מקום, כך שגלנט צריך להצביע. 

 << דובר >> יואב קיש (יו"ר הוועדה המסדרת): << דובר >>   

אז אתה גם מצביע עבור עצמך. מי בעד מינוי חבר הכנסת גלנט כיושב-ראש זמני לוועדת חוץ וביטחון?

הצבעה

בעד – 10
נגד – 4 
נמנעים – אין
ההצעה אושרה

 << דובר >> יואב קיש (יו"ר הוועדה המסדרת): << דובר >>   

תודה לכולם, ההצעה אושרה. אני מפנה את מקומי ליושב-ראש.

 << יור >> היו"ר יואב גלנט: << יור >>   

בוקר טוב לכולם. ראשית תודה, גם לאלה שהצביעו בעדי וגם לאלה שהצביעו נגדי אבל הצביעו. נמצא אתנו יושב-ראש הכנסת, חבר הכנסת מיקי לוי שיישא דברי פתיחה. 

 << דובר >> מיקי לוי: << דובר >>   

תודה רבה. אני חוזר על דברים שאמרתי, אולי ביתר שאת, בוועדה הקודמת. אמנם לא הייתי אף פעם חבר בוועדה המכובדת הזאת, אבל זו אחת הוועדות היותר חשובות בכנסת ישראל, לעיתים, לא הייתי רוצה לומר חורצים גורלות, אבל בהחלט דנים בנושאים שהם ברומו של עולם, בחלק העליון ביותר של נושא הביטחון של מדינת ישראל.  

לפני שאאחל לך, אני רוצה לאחל לחברים שעזבו את הוועדה. ליושב-ראש הוועדה הקודם רם בן ברק, בהצלחה, תודה על השנה וחצי שעשית כאן. לך, למרות שזה זמני, אני מצטרף לדברים שאמר חבר הכנסת קיש שאני מאחל לך שזה לא יהיה זמני. אין ספק שניסיונך הצבאי, המקצועיות שלך, שההבנה שלך תתרום רבות לוועדה ואני מאחל לך הצלחה בהמשך הדרך. הצלחה שלך, של הוועדה כולם, בלי פוליטיקה, היא הצלחה של מדינת ישראל.

 << יור >> היו"ר יואב גלנט: << יור >>   

תודה רבה. אדוני יושב-ראש הכנסת, חבר הכנסת מיקי לוי, יושב-ראש הוועדה המסדרת חבר הכנסת יואב קיש. יושב-ראש הוועדה היוצא חבר הכנסת רם בן ברק. מזכיר הכנסת דן מרזוק, חבריי חברי הכנסת, מנהל ועדת חוץ וביטחון אסף פרידמן, היועצת המשפטית לוועדה עורכת הדין מירי פרנקל שור, חברי הצוות המקצועי וכל המשתתפים.

האיומים על ביטחון ישראל והפעילות לביצור ביטחונה ומעמדה של מדינת ישראל אינם חדלים לרגע והם אינם תלויים במציאות הפוליטית העכשווית. האתגרים הביטחוניים והאסטרטגיים מורכבים, המשימות רבות והיעדים והחזיתות מגוונים. מתן ביטחון והקנייה של תחושת ביטחון היא חובתה של מדינת ישראל כלפי כל אזרחיה, ללא יוצא מן הכלל. 

המשימה של ועדת חוץ וביטחון היא לוודא בתוקף סמכותה החוקית כי כלל הפעולות לקידום ולחיזוק ביטחונה ומעמדה הבין לאומי של מדינת ישראל מתקיימות כנדרש על ידי צה"ל, המוסד, שב"כ, המערכת הדיפלומטית וגופים נוספים. נפעל ברוח הזו באמונה, בתחושה של שליחות ומתוך רצון כן להכווין ולסייע לגופי הביטחון והחוץ למלא את שליחותם. 

ביטחון ישראל הוא משימה משותפת לכולנו. חברי הוועדה שמייצגים גם את הקואליציה וגם את האופוזיציה כאחד יתאחדו, אני מקווה, סביב האתגר המשותף הזה כי, כפי שאמרתי, זו משימה של כולנו. 

לסיום, בנימה אישית, אומר שכשם שפעלתי כל חיי באחריות, ביסודיות ובנחישות לביצוע ולהשלמה של כל משימה ביטחונית. כך אעשה גם כיושב-ראש הזמני של ועדת חוץ וביטחון. בהצלחה לכולנו. הדיון פתוח כעת להתייחסויות, בבקשה. 

 << דובר >> מיקי לוי: << דובר >>   

אני מבקש את רשותך לעזוב, יש לי עוד כמה דברים לעשות היום. תודה רבה ובהצלחה. 

 << יור >> היו"ר יואב גלנט: << יור >>   

תודה. חבר הכנסת אופיר אקוניס בבקשה.

 << דובר >> אופיר אקוניס (הליכוד): << דובר >>   

תודה אדוני היושב-ראש. בראש ובראשונה אני רוצה לברך אותך, האלוף במילואים יואב גלנט, יש לך באמת הרבה מאוד זכויות בביטחון ישראל בעשורים האחרונים במגוון תפקידים במטה הכללי וביחידות רבות ומגוונות בצבא וגם בתפקיד מזכיר צבאי של ראש ממשלה, דבר שבוודאי חשוב למערכת היחסים בין הממשלה לכנסת ולכל העבודה בציבוריות הישראלית המשתקפת בבית הזה ובמקומות אחרים. מידת ההתאמה לתפקיד גם חשובה. אמנם אנחנו בוועדה זמנית, אבל גם לוועדה זמנית ראוי שיעמוד בראשה אדם בעל שיעור קומה ביטחוני. לכן הדבר כפול ומכופל מבחינתי. לא רק העניין הפוליטי, סידור לכמה שבועות, ברור לכולם בחדר הזה שהוועדה הזו היא זמנית, העומד בראשה ורבים מחבריה שכאן, אני מעריך שבהם אני, גם באופן זמני.

אני רוצה לברך גם את הוועדה המסדרת ואת הכנסת על מהירות ההקמה של הוועדה הזאת. היושב-ראש התייחס גם לזה שהמצב באזורנו הוא כזה שהאויבים אינם מחכים להקמת ממשלה בישראל הם כל הזמן פועלים כדי לפגוע בנו. אנחנו רואים את זה בגזרה הפלסטינית, ראינו את זה בפיגוע הנוראי באריאל בשבוע שעבר ובפיגועים נוספים שהיו כאן בחודשים האחרונים בגבולות. 

לכן אני בטוח בעניין הזה, ישנם חילוקי דעות פוליטיים על תפיסות וברור שזה חלק מהמקום הזה וזה גם בא לידי ביטוי בוועדה הזאת. אגב, הוועדה הזאת, כשמה כן היא, עסקה בעשורים האחרונים בעיקר בענייני ביטחון אבל אני חושב שמדיניות החוץ של ישראל, הבריתות או הפרת בריתות ודברים שקורים במדיניות החוץ של ישראל, גם כן צריכים להיות על השולחן של הוועדה הזאת וכמובן על שולחנם של ועדות המשנה שבוודאי תוקמנה עם ההקמה של הוועדה הקבועה. 

אדוני היושב-ראש, אני בטוח שכולנו נתייצב כאן בכל עת על אף שאנחנו נחשבים כוועדה זמנית, לכל דיון, לכל סקירה ולכל פעולת פיקוח. אני חבר בבית הזה משנת 2009 והייתי גם חבר קבוע בוועדת חוץ וביטחון, כולל בכמה מבצעים צבאיים שהיו בגבול הדרומי בעת שכיהנתי כחבר בוועדת חוץ וביטחון, זו לא מילה גסה לפקח, לשאול את השאלות. חובתנו היא לשאול את השאלות. 

אתה יכול אדוני לקרוא לנו בכל עת, אני מניח שהדברים לשיקול דעתך כמובן, אבל כמובן לביצור ביטחונה של מדינת ישראל, של אזרחי ישראל. אם יורשה לי, אנחנו כאן, בועז, על המשמר. תודה רבה ובהצלחה.

 << יור >> היו"ר יואב גלנט: << יור >>   

תודה חבר הכנסת אקוניס. היושב-ראש היוצא, חבר הכנסת רם בן ברק בבקשה.

 << דובר >> רם בן ברק (יש עתיד): << דובר >>   

  בוקר טוב. ראשית אני רוצה לאחל לך הצלחה. לא יכולתי לחשוב על מחליף ראוי ממך, עם הניסיון שלך לתפקיד ואני שמח מאוד שנבחרת. ההצבעה שלנו נגד הייתה הצבעה מחאתית, על הדרך בה הקואליציה בוחרת לבחור את הוועדות ועל הפרוצדורה, אבל בהחלט היא לא אישית נגדך. אני מאחל לך הרבה הצלחה ואני בטווח שתעשה את זה כמו שצריך.

 << יור >> היו"ר יואב גלנט: << יור >>   

תודה. חבר הכנסת אופיר סופר בבקשה.

 << דובר >> אופיר סופר (הציונות הדתית): << דובר >>   

קודם כל ברכות. אמרו שזה תפקיד זמני וניסיתי לחשוב מה אתה צריך במחסנית כדי לקפוץ אם חלילה יקרה משהו. אבל לך לא צריך להגיד שום דבר בעניין של כוננות וכשירות. אני רוצה לומר משהו כאמירה, כי בסוף מישהו יחליף אותך בזמן הקרוב ואני לא יודע אם אהיה בהזדמנות הזו, אבל זה קשור לכוננות וכשירות שלנו.

 << קריאה >> ישראל אייכלר (יהדות התורה): << קריאה >>   

אפשר להבין מזה שוויתרתם על משרד הביטחון?

 << דובר_המשך >> אופיר סופר (הציונות הדתית): << דובר_המשך >>   

נשארת עיתונאי? סוגיות שקשורות לצבא וחברה בסופו של דבר משליכות בהחלט על הלכידות, על רוח העם. בהקשר הזה גם הטיפול בפצועי צה"ל. כאן זו הזדמנות להגיד תודה לחברי, היושב-ראש הקודם חבר הכנסת רם בן ברק  שלא הניח לרגע מסדר היום בעניין הזה ולאחל לכולנו כנסת נפלאה. תודה. 

 << יור >> היו"ר יואב גלנט: << יור >>   

תודה. חבר הכנסת איתמר בן גביר בבקשה.

 << דובר >> איתמר בן גביר (עוצמה יהודית): << דובר >>   

תודה רבה אדוני היושב-ראש. מצטרף לכל הברכות שהכהונה הזו תהיה כהונה זמנית. יחד עם זאת, מהיכרותי אותך ויצא לי להכיר אותך בשנה האחרונה, נדמה לי שכולנו רגועים כשההגה כאן בידיים שלך כל יום כל דקה. אני באמת מאחל לך להגשים את מטרות הוועדה, לפקח על מה שצריך לפקח ובעזרת השם בקרוב להיות שותף בממשלת ימין מלא-מלא, שתביא ביטחון לעם ישראל, תודה.

 << יור >> היו"ר יואב גלנט: << יור >>   

תודה. חבר הכנסת יולי אדלשטיין.

 << דובר >> יולי יואל אדלשטיין (הליכוד): << דובר >>   

תודה וברכות לך יואב. כולם דברו על כך שהוועדה זמנית, בעיני היא הנותנת. אנחנו לא יכולים עכשיו להיכנס לתקופה עם מתלמדים. כפי שכבר אמרו לפני ענייני ונושאי הביטחון לא נרדמים בתקופות מעבר לכן חשוב מאוד שנכנסת לתפקיד הזה. אני מצטרף לכל אלה לפני שכבר אחלו לך להיות בתפקיד הזה פרק זמן קצר ביותר, אבל גם אם פרק הזמן הזה קצר חשוב מאוד להיכנס לפעולה. 

כיושב-ראש כנסת מטבע הדברים לא השתתפתי בפעילות של הוועדות פרט לוועדה הזו, עם דגש על ועדות המשנה, כי זה אחד המקומות שאתה כן מרגיש שהכנסת מעורבת בהחלטות גורליות, לא בכדי החוק מצווה להקים ועדת חוץ וביטחון זמנית וועדת כספים זמנית, כי אלה נושאים שאי אפשר לומר שאנחנו בהפסקה או בחופש. 

אז כמו כל הדוברים לפני אני מאחל לך המון הצלחה וכפי שנאמר, אנחנו כאן לרשותך בפעילות של הוועדה הזמנית, תודה.

 << יור >> היו"ר יואב גלנט: << יור >>   

תודה רבה. חבר הכנסת יואב בן צור בבקשה.

 << דובר >> יואב בן צור (ש"ס): << דובר >>   

אדוני היושב-ראש אני מצטרף לברכות. יש לך כבר שם של מצביא. מהעבר שעבדתי אתך והיית במשרד השיכון והיו סוגיות ביטחוניות שקשורות להר הזיתים ראיתי כמה אתה נחוש לפתור את הבעיה. באמת בתקופתך היה שקט יחסי בהר הזיתים ואנשים יכלו להגיע, הנגשת את המקום לציבור המבקרים. אין לי ספר שעברך הצבאי וכל הפעולות שעשית יעזרו לך להגיע לרמות הגבוהות של עיסוק בביטחון המדינה. כולנו מקווים ובטוחים שזהו עיסוק זמני לחלוטין, הגם שהוא חשוב מאוד. כמי שהיה חבר בוועדת חוץ וביטחון  וגם בוועדות המשנה, אין לי ספק שתדע להצעיד נכון גם בזמן הקצר ולעשות את העבודה היסודית שעשית במשך כל השנים. בהצלחה.       

 << יור >> היו"ר יואב גלנט: << יור >>   

תודה רבה. חבר הכנסת ישראל אייכלר.

 << דובר >> ישראל אייכלר (יהדות התורה): << דובר >>   

תודה רבה אדוני היושב-ראש. גם אני בין המברכים. זה קצת מוזר לברך אדם שתפקידו יהיה קצר במקום הזה, אבל אני חושב שמי שלא רצה אותך כרמטכ"ל יקבל אותך בעזרת השם שר הביטחון. אני לא מדבר פוליטית אלא על התאמה לתפקיד. כל תפקיד הוא חשוב, אם מקימים ועדת חוץ וביטחון זמנית סימן שצריך את הדבר הזה. שהקדוש ברוך הוא יברך אותך בכל מקום אשר תלך, שתוכל להביא מהניסיון שלך, מהנחישות שלך, מהיושרה שלך ובעזרת השם תעשה ותצליח.

 << יור >> היו"ר יואב גלנט: << יור >>   

תודה רבה. חבר הכנסת ניר ברקת.

 << דובר >> ניר ברקת (הליכוד): << דובר >>   

ברכות יואב, אין ראוי ממך. הפניה שלי היא לא רק לברך אותך שזה יהיה קצר, אלא גם לפנות לחברנו שעכשיו הצביעו נגד. כשאני הייתי חבר בוועדת החוץ והביטחון תמיד שמנו את השיקולים הפוליטיים בצד ושמנו את האינטרסים של מדינת ישראל מעל הכול. אני מקווה שמיד תכנסו לתמונה. פה ושם יש חלקים של הוועדה שהם פתוחים, אבל בוודאי בחלקים הסגורים, לשים את האינטרסים של מדינת ישראל לפני הכול ולסייע לחבר הכנסת גלנט בביצוע תפקידו. אני לרשותך.

 << יור >> היו"ר יואב גלנט: << יור >>   

תודה רבה. חברת הכנסת שרון ניר.

 << דובר >> שרון ניר (ישראל ביתנו): << דובר >>   

צהרים טובים. ברכות לך חבר הכנסת יואב גלנט על המינוי המאוד ראוי נוכח מקצועיות, ניסיון עשיר ועבר ותיק. אני מברכת אותך. אני חושבת שוועדת חוץ וביטחון זו ועדה שהתכלית שלה היא קודם כל ומעל הכול ביצור ביטחונה של מדינת ישראל ונוכח זה שהמינוי ראוי, אני מברכת עליו, בהצלחה.

 << יור >> היו"ר יואב גלנט: << יור >>   

תודה רבה. האם יש מישהו מחברי הכנסת שרוצה להוסיף משהו?

 << דובר >> טלי גוטליב (הליכוד): << דובר >>   

אני מבקשת לומר משהו למרות שלא ביקשתי רשות. קטונתי כמובן, אבל אם יש משהו שחייב להיות ברור לכולם, יש דברים שהם לא נרכשים. יש ידע שהוא נרכש, אני עורכת דין, אין בזה סגולה מיוחדת ואין על זה מונופול כל אחד יכול ללמוד את זה ולדעת בדיוק את מה שאני יודעת ולשכלל את זה. בביטחון, מי שלא היה בשדה הקרב לא יכול לשכלל את הידע הזה או לרכוש אותו. מי שלא היה בשדה הקרב לא יודע מה מתמודדים בשדה קרב. מי שלא היה בצבא ולא יודע את האלמנטים השונים שכרוכים בביטחון לא יכול לרכוש את זה. 

אני לא יכולה לרכוש את הידע הזה אבל אני רוצה לדעת דבר אחד, ביטחון זה לא רולטה ולא שיעור חברה, אני רוצה לדעת שביטחון מדינת ישראל, העם שלי, של המדינה המפוארת הזו מופקד בידיו של אדם נאמן, מנוסה, עם ידע אדיר מהשטח, על כל רבדיו השונים, על כל המורכבות של השטח. אז קודם כל תודה על זה שאתה מעמיד את הידענות והניסיון הגדול שלך לטובת עם ישראל וצריך להיות ברור לכולם שזה חוצה מפה פוליטית. ביטחון מדינת ישראל יופקד בידיהם של מי שיש להם ניסיון, הבנה, שלא ניתנת לרכישה בשום מקום. 

 << יור >> היו"ר יואב גלנט: << יור >>   

תודה רבה. חבר הכנסת גולדקנופף בבקשה.

 << דובר >> יצחק גולדקנופ (יהדות התורה): << דובר >>   

אני חדש כאן וממילא אני לא יוכל להגיד מה הרזומה של יואב גלנט. הגמרא אומרת, על שלושה דברים אדם ניכר בכוסו, בכיסו ובכעסו. שתיתי כוסית לחיים עם יואב גלנט בהזדמנות מסוימת לפני שנהייתי חבר כנסת ואני רוצה לומר שראיתי בך אדם נינוח, מלבד הידע הביטחוני וכל הדברים שאתה גאון בהם, גם הגישה האנושית והמוסרית שלך היא מיוחדת. אשריך ואני מברך אותך שתמצא חן ושכל בעיני אלוקים ואדם ותוכל לנהל את הביטחון על מי מנוחות ולא יישמע עוד שוד ושבר בגבולנו. עם ישאל יוכל לנוח במנוחה ונראה בזה ארץ הנחלה והמנוחה, ארץ זבת חלב ודבש.

 << יור >> היו"ר יואב גלנט: << יור >>   

תודה רבה. חבר הכנסת בועז ביסמוט בבקשה. 

 << דובר >> בועז ביסמוט (הליכוד): << דובר >>   

כבוד היושב-ראש, קודם כל ברכות. אומרים תמיד שאין יותר קבוע מהזמני, אז במקרה הזה אין יותר זמני מהזמני. אני רוצה לברך אותך, שתיכנס לתפקיד הבא שלך בטבעיות, אתה הכי מתאים לזה. יש לקוות שהתפקיד הזמני הזה רק יכשיר אותך עוד יותר אם היית צריך בכלל הכשרה. הייתי מציע שלא תתאהב יותר מידי בתפקיד הנוכחי.

דבר נוסף, צודק חבר הכנסת אופיר, שאויבנו לא מחכים שנסיים את מלאכת הרכבת הקואליציה. אני מאוד מצטער ששותפינו מבלוק הימין לא מזדרזים יתר על המידה, יש הרבה עבודה לפנינו. בעזרת השם נרכיב אותה מהר, תודה.

 << יור >> היו"ר יואב גלנט: << יור >>   

תודה רבה, חבר הכנסת שלמה קרעי בבקשה.

 << דובר >> שלמה קרעי (הליכוד): << דובר >>   

אדוני היושב-ראש, אני שמח שאדם כמוך, עם כל הניסיון ההילה וההכשרה נמצא כאן בראשות הוועדה החשוב הזאת. הביטחון היא אחד מההבטחות המשמעותיות ביותר שהבטחנו לבוחרים שלנו, להחזיר את הביטחון האישי. אני מקווה שבפרק הזמן הקצר, בעזרת השם שיהיה, המאוד קצר, עד שתעבור לתפקיד הבא, תשאיר את חותמך על הביטחון ועל הוועדה הזאת ואני מאחל בהצלחה לכולנו. 

 << יור >> היו"ר יואב גלנט: << יור >>   

תודה רבה לחברי הכנסת על הדברים החמים. האמת היא שלא ציפיתי אבל אני מעריך את זה מאוד וכמו שאמרתי לכם, הכוונה היא לעבוד מתוך תחושה של אחריות ושותפות. יש לי הכרות טובה עם כל מי שנמצא סביב השולחן, עם חלקם טובה מאוד, אני חושב שיש אנשים מאוד איכותיים שיוכלו לתרום לביטחון ישראל ולסיוע לגופי הביטחון. 

בשבוע הבא, ביום שני נודיע על המועד, נקבל סקירה ביטחונית בפורום סגור של מליאת הוועדה של גופי הביטחון השונים על מנת שלפחות לא יהיה מצב שהעיתונאים בישראל יודעים יותר מחברי הכנסת, שזה נראה לי דבר לא רצוי בשום מדינה מתוקנת. בהמשך נדבר על סדר היום ועל דברים נוספים ככל שהזמן יאפשר לנו. תודה רבה לכולם, הישיבה נעולה.


 << סיום >> הישיבה ננעלה בשעה 13:15. << סיום >>