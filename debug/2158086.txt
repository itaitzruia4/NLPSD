פרוטוקול של ישיבת ועדה

הכנסת העשרים-וארבע

הכנסת



8

26/04/2021


מושב ראשון



פרוטוקול מס' 1
מישיבת ועדת החוץ והביטחון הזמנית
יום שני, י"ד באייר התשפ"א (26 באפריל 2021), שעה 21:00



סדר היום:
דיון והצבעה בהמלצת הוועדה המסדרת למינוי יושב-ראש הוועדה הזמנית של ועדת החוץ והביטחון הזמנית. 

נכחו:
חברי הוועדה: 
אורנה ברביבאי – היו"ר
אבי דיכטר
רם בן ברק
איתן גינסבורג
עמר ברלב
אלי אבידר
איתמר בן גביר
גדעון סער

חברי הכנסת:
נירה שפק
רון כץ
אוריאל בוסו
עמיחי שיקלי
זאב אלקין

מוזמנים: 
יושב-ראש הכנסת יריב לוין
יושב-ראש הוועדה המסדרת מכלוף מיקי זוהר
מזכירת הכנסת ירדנה מלר הורביץ

ייעוץ משפטי: 
מירי פרנקל-שור
עידו בן יצחק
איילת לוי נחום

מנהל הוועדה:
שמואל לטקו

צוות הוועדה:
דפנה סידס כהן	- ראש תחום ביטחון
שגיא חן		- ראש תחום מודיעין

רישום פרלמנטרי:
איה לינצ'בסקי


דיון והצבעה בהמלצת הוועדה המסדרת למינוי יושב-ראש הוועדה הזמנית של ועדת החוץ והביטחון הזמנית.


 << דובר >> מכלוף מיקי זוהר (יו"ר הוועדה המסדרת): << דובר >>   

שלום לכולם, אני גאה שנפלה בחלקי הזכות למנות יושבת-ראש ועדת חוץ ראשונה בכנסת. זה יירשם בדפי ההיסטוריה של הכנסת ואני גאה בעובדה הזאת. אנחנו רוצים לעשות את זה לפי הנוהל המקובל וכיושב-ראש הוועדה המסדרת, בהתאם להוראות סעיף 106 א(1) לתקנון הכנסת, הוועדה תבחר יושב-ראש מבין חבריה לפי המלצת ועדת הכנסת. 

לעניין הוועדות הזמניות, מחליפה הוועדה המסדרת את ועדת הכנסת והיא החליטה להמליץ לוועדה הזמנית לענייני חוץ וביטחון לבחור בחברת הכנסת אורנה ברביבאי כיושבת-ראש הוועדה הזמנית. נעבור להצבעה, מי בעד שירים את ידו.

הצבעה

בעד – 10
נגד – 1 
נמנעים – 1
המלצת הוועדה המסדרת נתקבלה

 << דובר_המשך >> מכלוף מיקי זוהר (יו"ר הוועדה המסדרת): << דובר_המשך >>   

ההצבעה התקבלה. אני מברך אותך למינויך לראשות הוועדה. בבקשה גברתי.

 << דובר >> אורנה ברביבאי (יו"ר הוועדה הזמנית לענייני חוץ וביטחון): << דובר >>   

יושב-ראש הכנסת, יושב-ראש הוועדה המסדרת, ערב טוב. תודה על האימון בהצבעה שלכם. אני בהחלט רואה בהזדמנות הזו לעמוד בראש הוועדה המשמעותית והחשובה כל כך, ועדת חוץ וביטחון, במציאות מאתגרת פוליטית בה יש סתירה בין הכאוס הפוליטי לאתגרים הביטחוניים מבחוץ ומבפנים, משמעות מאוד גדולה.

התפקיד שלנו כוועדה יהיה לצמצם את הפערים האלה. במציאות בה אין תקציב ומערכות הביטחון והחוץ נדרשות להתמודד עם מורכבויות רבות ועם אתגרים גדולים, נעשה את המקסימום כדי שתפקיד הוועדה הזאת כמבקרת ומפקחת על מערכת הביטחון של מדינת ישראל תהיה משמעותית וטובה.

אני לא יודעת כמה זמן הוועדה הזאת תאריך זמן לנוכח המציאות הפוליטית, אבל אני מתייחסת לזה ברצינות רבה. אני חושבת שיש פה הרכב אנושי מצוין אתו נוכל לקיים את הוועדות, לייצר סדר יום ברור ולמנות ועדות בהתאם להערכת המצב. בקרוב נעשה הערכת מצב, גם במליאה ומתוך זה נגזור איזו ועדת משנה נדרשת להיות. כל עוד המציאות היא שזו ועדה זמנית, בטוח שלא נמנה את כל הוועדות אבל נתייחס, אל מול הערכת מצב, לאתגרים הביטחוניים, גם הרחוקים – איראן יהיה נושא שנכון לעסוק בו. גם המציאות הביטחונית בגבולות ובוודאי מה שקורה בתוך המדינה, שנכון לוודא שאנחנו מחזירים לה את השקט.    

לא נעלם מעינינו שאנחנו מאותגרים בימים האחרונים גם על ידי חמאס, ארגון טרור שפועל בתווך אזרחי וברור לגמרי שהעוטף לא יכולים להמשיך לחיות במציאות כל כך קשה, החובה שלנו להחזיר את ההרתעה ולעשות את מה שנדרש.

נתקדם מכאן, נעשה את זה באחריות ובזהירות. יש לי תחושה שאפשר יהיה לייצר פה ועדה שהיא א-פוליטית. כולנו פה מייצגים תפקידים פוליטיים וכל אחד מאתנו נבחר בשם אג'נדה, אבל אני רוצה לקוות ולהאמין, יש לי סיבה סבירה לחשוב ככה, שאנחנו נראה את הנושא הביטחוני, בוודאי של מערכת הביטחון ומערכת החוץ, שעם כל האתגרים הקרובים והרחוקים, כמשהו שעומד מעל ויכוחים פוליטיים. 

אני אומרת לכם בהצהרה בערב הזה, שאני באה מההיבט הזה. מהמקום הזה בו צריך להסתכל על ביטחון ישראל וטובת ישראל קצת מעבר לוויכוחים פוליטיים. אנחנו יכולים לצאת מהחדר הזה, להתווכח ולעשות את מה שאנחנו מאמינים בו, אבל ביטחון ישראל צריך לעמוד מעל כל מחלוקת. 

אם אני מסתכלת על האתגרים הנוספים של צבא-חברה, אנחנו רואים שיש הקשרים רחבים שנצטרך להתמודד אתם, שוב, זה יהיה תלוי באופי הוועדה ובאורך הזמן שלה. צבא העם, על כל האתגרים וההיבטים השונים שנצטרך להבין אותם, האם מתקיים צבא העם? מה ההשלכות שלו? מה המשמעות לשוויון? ייצוג אוכלוסיות וכו'. 

בנימה אישית אני אגיד שכבוד הוא לי להגיע לכאן. אין לי ספק שאם לא הייתי בצבא כמעט 34 שנים עד היותי חברה במטה הכללי, לא הייתה לי אפשרות להיות פה היום. מכאן אני סבורה כאישה, שזו הזדמנות להגיד לנשים אחרות שצופות בנו מכל מקום, שאין תפקיד שאישה לא יכולה לעשות. העובדה שנפתחת האפשרות לפניהן, היא מהמקום שנשים יכולות להיות בצבא או בכל מקום אחר. אני שמחה הערב לפרוץ עוד תקרת זכוכית, בעיקר בעבור אלה שעוד יבואו בהמשך. 

אני רוצה להודות לכם. הצוות המוביל של ועדת החוץ והביטחון ידוע לאורך שנים כצוות מקצועי עם ידע בלתי מוגבל. אני מכירה את האנשים פה מהמקומות שבאתי מהם מהצבא להציג וגם מהיותי חברת כנסת בוועדת חוץ וביטחון. אין לי ספק שהידע, הניסיון והנהלים כפי שהם יאפשרו לנו לעשות את עבודתנו נאמנה. 

נשקוד ממש בקרוב על גיבוש סדר יום למול הערכת מצב. נקבע את הוועדות בהתאמה ונעשה את כל מה שנדרש כדי להבטיח שאנחנו מעצימים את ביטחון המדינה, מבית ומבחוץ, מתוך מחויבות עמוקה למה שמערכת הביטחון והחוץ מייצגים בעינינו. תודה רבה. 

 << דובר >> יושב-ראש הכנסת יריב לוין: << דובר >>   

לילה טוב לכולם. זה בהחלט רגע מרגש. בהרבה מובנים גם עשיית היסטוריה בכנסת 24. זה מה שנדרש לנו כדי להגיע לרגע הזה שאישה תעמוד בראשות ועדת החוץ והביטחון. הרגע הזה מרגש במיוחד משום שהבחירה בך אורנה היא לא על שום היותך אישה, היא על שום יכולותיך ועל שום ניסיונך והידע שלך. הביטחון של כולם סביב השולחן הזה שאת תדעי להוביל את הוועדה במקצועיות ובצורה שתתרום לביטחון המדינה וליחסי החוץ שלה. 

את נכנסת לתפקיד בנקודת זמן רגישה מאוד. אנחנו מורגלים לזה שאנחנו חיים בתוך סערות לא פשוטות. כולם מבינים שאנחנו נמצאים בתקופה שהיא רגישה באופן מיוחד, עם נושאים ענקיים וכבדי משקל שמונחים על השולחן. הצורך בעבודה של הוועדה הזו, שמשלבת שני דברים: גם את העולם של הפיקוח הפרלמנטרי וגם לא פעם יודעת לתת עצות ולהאיר נקודות שמסייעות מאוד לדרג של מקבלי ההחלטות בממשלה, בהחלטות הלא פשוטות שצריכים לקבל בנושאים האלה. 

אין לי שום ספק שההובלה שלך והתרומה שלך תהיה משמעותית מאוד וזו בהחלט ברכה גדולה שאנחנו יכולים סוף סוף להימצא במצב שיש לנו ועדה מתפקדת ופעילה. אני רוצה לאחל לך הצלחה גדולה מאד ואני בטוח שההשפעה שלך תהיה מורגשת וטוב שכך.       

 << יור >> היו"ר אורנה ברביבאי: << יור >>   

   תודה רבה. 

 << דובר >> מכלוף מיקי זוהר (יו"ר הוועדה המסדרת): << דובר >>   

רציתי לאחל לך הצלחה בתפקידך. אנחנו בטוחים שתעשי את הכי טוב. אני גם בטוח שתצליחי להוביל את ההחלטות כאן, שזה דבר לא פשוט, למקום המקצועי ולמקום האובייקטיבי ולמקום הא-פוליטי. לדעתי זה דבר חשוב וגם אפשרי. בעזרת השם מינינו כאן גם שלושה חברים, ארבעה יחד עם חבר הכנסת אופיר סופר שגם יהיה פה ואנחנו קוראים לכולם בהזדמנות זו לעשות הכול כדי להביא את ההחלטות הטובות ביותר, האופטימליות ביותר, לטובת כלל אזרחי ישראל מבלי לערב את הפוליטיקה, שתמיד אנחנו מצויים בתוכה ומכירים אותה היטב. בהצלחה גדולה בתפקידך, יישר כוח.

 << יור >> היו"ר אורנה ברביבאי: << יור >>   

תודה רבה. 

 << דובר >> מאיר כהן (יש עתיד): << דובר >>   

המון ברכות למה שאת ולמה שאת עושה כאן. אני שמח שזה התקבל בהצבעה פה אחד, זה חשוב מאוד, כי כמו שאמר חבר הכנסת זוהר, בסופו של דבר המקום הזה יכבד אך ורק החלטות לטובת מדינת ישראל. 

אורנה, את גאווה גם לסיעה וגם לכנסת. דבר אחד חושב שאני רוצה להגיד – איציק סעידיאן. דברנו על איראן, דברנו על  - - - , דברנו על החמאס ודברנו על הכול. בסופו של דבר הציווי הראשוני, הייתי בוועדת כוח אדם ואני מכיר את הרגישות שלך - - - 

 << יור >> היו"ר אורנה ברביבאי: << יור >>   

גם אם לא תוקם ועדת כוח אדם, נעסוק בזה. כשדברתי על מונחים של צבא העם, התכוונתי גם לזה.

 << דובר_המשך >> מאיר כהן (יש עתיד): << דובר_המשך >>   

לפתוח את זה באמת, להבין מה קורה באגף השיקום, אין לי ספק שהתוספת שלך ושל כולם בוועדה, בלי יוצא מהכלל, גם של חבר הכנסת בן גביר שנמנע, כולם ידאגו לבנים ולבנות שלנו ואת תעשי את זה ותובילי את זה.

 << יור >> היו"ר אורנה ברביבאי: << יור >>   

תודה לך. חבר הכנסת בוסו בבקשה.

 << דובר >> אוריאל בוסו (ש"ס): << דובר >>   

אדוני יושב-ראש הכנסת וגברתי יושבת-ראש הוועדה, כמו שאמר היושב-ראש, המיקום שלך כיושב-ראש הוועדה, שנבחרת, כשאומרים שפרצת את תקרת הזכוכית ולא פעם ראשונה, גם כשהיית במטה הכללי, לא בגלל היותך אישה, אלא בגלל היכולות שלך. ישבנו ביחד בוועדת חוץ וביטחון הקודמת ובוועדות המשנה ואני חושב שאת ראויה לזה בזכות עצמך.

כפי שנאמר, לא סתם קבעה הכנסת שגם בכנסת זמנית, אחד הדברים הראשונים שצריכים לעשות זה להקים ועדת חוץ וביטחון כי הדברים הביטחוניים שעומדים עלינו לא מחכים אם תוקם ממשלה או לא תקום ממשלה ויש לך אחריות גדולה שקבלת בערב הזה על הכתפיים שלך. אנחנו כאן, חברי הוועדה מאמינים כפי שאמרת לגבי הפוליטיקה, שוועדת החוץ והביטחון היא לטובת אזרחי ישראל. כולנו נעמוד לצדך ולרשותך במליאת הוועדה ובוועדות המשנה לכשיקומו אם יקומו, כדי שתושבי מדינת ישראל ידעו שהם יכולים להיות רגועים בעידן הפוליטי הסבוך הזה, שלפחות הוועדות החשובות, כמו ועדת חוץ וביטחון, קיימות. הם יהיו גם רגועים מכך שאחת כמוך, עם ניסיון עשיר בתחום הביטחוני, נמצאת בראש. שמעתי הערכות שלך, ראיתי אותך בזמנים החשובים וללא ספק אנחנו רגועים מכך, שתהיה לך הצלחה רבה.

 << יור >> היו"ר אורנה ברביבאי: << יור >>   

תודה רבה חבר הכנסת בוסו. חבר הכנסת בן גביר בבקשה. 

 << דובר >> איתמר בן גביר (הציונות הדתית): << דובר >>   

אדוני היושב-ראש, גברתי יושבת-ראש הוועדה. קודם כל אני מצטרף לכל הברכות. מדברים על פריצת דרך, היום, בנאום הבכורה שלי, הזכרתי את מורתי, היא שושנה משכונת הכורדים שהייתה באצל ונעצרה כשהייתה בת 14 ולימים הייתה בצבא וקצינה בצבא. הצלחתך-הצלחתנו. אני תמיד אומר שחס ושלום, כשהמחבלים מסתכלים עלינו, הם לא אומרים, זה איש שמאל וזה איש ימין, זה חילוני וזה דתי, כולנו באותו מקום. בוודאי אני רוצה לאחל לך הצלחה רבה, בשם השם תעשי ותצליחי. 

 << יור >> היו"ר אורנה ברביבאי: << יור >>   

תודה. חבר הכנסת גינסבורג. 

 << דובר >> מכלוף מיקי זוהר (יו"ר הוועדה המסדרת): << דובר >>   

לפני כן סליחה, אני מתנצל שאנחנו צריכים ללכת להקים עוד ועדה, שיהיה בהצלחה. 

 << דובר >> איתן גינזבורג (כחול לבן): << דובר >>   

גברתי היושבת-ראש, דובר על התקופה שמאופיינת באתגרים מאוד משמעותיים ורבים בזירה הביטחונית, שחלקם ידועים לכולם, חלקם ידועים בחדרים סגורים יותר, מי שהיה בוועדה הזאת בעבר יודע במה דברים אמורים. יש לנו אחריות ומחויבות עמוקה כלפי אזרחי ישראל, גם בתחום הביטחוני. גם בתחום החוץ כבר יש הרבה אתגרים, אנחנו יודעים מה קורה בהאג, הסכמים שנחתמים עם מעצמות ותחום החוץ גם נדון פה. כמובן גם הסוגיה שהזכרת, של צבא-חברה.

זו הייתה ועדה שתמיד פעלה בחריצות, גם כשהכנסת לא הייתה ממש פעילה, את היית מהפעילות שבהם. יושב פה יושב-ראש הוועדה לשעבר דיכטר שידע להפעיל את הוועדה באותן תקופות ואני משוכנע שהסטנדרט הגבוה שנקבע כאן לאורך השנים, את תאתגרי אותו ותביאי לסטנדרט גבוה עוד יותר. שיהיו פה דיונים חשובים גם בתחום הקורונה ובשאר הסוגיות. תמיד יש עמדות ודעות, אי אפשר להימנע מזה, אנחנו בבית פוליטי, אבל ברור שתמיד היה פה קונצנזוס לגבי הטוב הכללי והרצון לשמור על ביטחון אזרחי ישראל וביטחון המדינה וקיומה. 

אני מאחל לך ולנו שהפיקוח הפרלמנטרי של הוועדה הזו יהיה אפקטיבי כלפי הממשלה, כלפי הרשויות השונות שעליהם אנחנו אמורים לפקח. ככל שנעשה עבודת פיקוח טובה יותר כך הם ישתפרו יותר ואני בטוח שמצבה של המדינה יהיה טוב יותר. לגבי פריצת הדרך שלך את רגילה לפרוץ דלתות, קירות, תקרות וכל מה שלא יהיה, אז הנה פרצת כאן עוד דרך. המון בהצלחה ואנחנו כאן לרשותך. 

 << יור >> היו"ר אורנה ברביבאי: << יור >>   

תודה רבה. חבר הכנסת אלקין. 

 << דובר >> זאב אלקין (תקווה חדשה): << דובר >>   

גברתי יושבת הראש, אורנה, אני שמח לברך אותך גם בשמי וגם בשם גדעון סער. זה באמת אירוע היסטורי, חבל שזה לקח 24 כנסות, כמו שאמר יושב-ראש הכנסת, אבל בהחלט זה מחמם את הלב. אני מאוד שמח שהוועדה קמה ותתחיל לעבוד. היה לנו חור שחור של כמה שבועות שהוא קשה מאוד. הכיסא שאת יושבת עליו, ישבתי עליו לפני 7 שנים, הוא אחד מהתפקידים הכי משמעותיים שיש בבית הזה. יש הרבה תחומי עיסוק של המדינה, אבל בכל תחומי העיסוק האלה ישנה שקיפות. גם כשהכנסת לא עושה את מלאכתה, התקשורת עושה את מלאכתה, הציבור עושה את מלאכתו והתחום הזה של חוץ וביטחון הוא התחום היחידי שאין עליו שום פיקוח ואפילו יודע על מה שקורה באמת. 

מי שיושב בוועדה, ופי כמה על הכיסא שאת יושבת היום, מבין עד כמה הפער בין מה שקורה באמת לבין מה שכולנו יודעים שקורה. את והוועדה זה הגורם היחידי שחוץ מהזרוע המבצעת יודע מה קורה ומסוגל לפקח, לבקר והרבה פעמים להעיר, לדרוש תיקונים ולבקש תיקונים. לכן אפילו עיכוב של שעה הוא קשה, בטח עיכוב של כמה שבועות ואני מאחל לך שהכי מהר שאפשר הוועדה תתחיל לעבוד. נכון שהיא זמנית, אבל כל עוד היא כזאת, בפול ווליום, עם ועדות משנה ועם כל זרועות הפיקוח זו עוצמה עצומה. בשבילי זה היה בית ספר הכי חשוב בתנאים הפוליטיים האלה, שלטקו העביר אותי פה במשך שנה. זה המקום הכי קריטי כי אין לו תחליף. לוועדה הזו אין מישהו אחר שיעשה את מה שהיא תעשה. אם היא לא עושה, אף אחד לא עושה. 

בדרך כלל נהוג לאחל קדנציה ארוכה. בנסיבות האלה, אני לא בטוח שזה מה שאני מאחל לך, אולי דווקא הפוך, אבל זו כבר סוגיה אחרת. בזמן שזה קיים, אין לי ספק שתעשי את זה מצוין  ותנהלי את כולנו כדי להחזיר את הפיקוח של ועדת חוץ וביטחון על כל העשייה הביטחונית והמדינית של מדינת ישראל.

 << יור >> היו"ר אורנה ברביבאי: << יור >>   

תודה רבה. חבר כנסת רם בן ברק.

 << דובר >> רם בן ברק (יש עתיד): << דובר >>   

אני מאוד שמח על הבחירה בך, לדעתי זו בחירה מצוינת. אני מכיר את הוועדה מהצד המבוקר יותר מאשר מהצד המבקר. אני מכיר היטב את החשיבות ויש לנו מערכות ביטחון מצוינות. יש לנו מוסד טוב, שב"כ טוב, צבא טוב, אבל הן צריכות להיות מבוקרות והביקורת הזו עושה להם רק טוב. אני שמח שבראש הוועדה עומדת אישה עם ניסיון כמו שלך, שתדע לקחת את הוועדה הזו ולבקר במקום שצריך לבקר. אנחנו כאן אתך ולצדך כדי לעשות את זה כמו שצריך, שיהיה לנו בהצלחה.

 << יור >> היו"ר אורנה ברביבאי: << יור >>   

תודה רבה. חבר הכנסת אלי אבידר. 

 << דובר >> אלי אבידר (ישראל ביתנו): << דובר >>   

גברתי, קודם כל ברכות על הבחירה. נאמרו הרבה סופרלטיבים לכן לא אאריך בזה. אגיד שאני מקווה שזה יהיה קצר, אחרת זה יהיה סיוט אתך, אני מכיר אותך, את תוציאי לנו את הנשמה לאט לאט. אבל צריך להגיד שעברנו תקופה מאוד לא פשוטה בחודשים האחרונים. אירועים בעלי קנה מידה עצום ביטחונית התרחשו במרחב שלנו. חלק שמענו מהדלפות בתקשורת הישראלית, חלק בתקשורת הזרה ולא היה פיקוח פרלמנטרי שזה לכשעצמו תקלה ביסודות המשטר הישראלי הדמוקרטי.

לכן אני בטוח שהוועדה תחזור לפיקוח הפרלמנטרי. אני מסכים עם ידידי רם בן ברק שיש מערכות ביטחון טובות, אבל כמי שישב בתקופה מסוימת בוועדת המשנה, ראיתי שכשאתה שואל שאלות, גם המערכות הטובות האלה צריכות לספק לך תשובה ולא תמיד התשובות הן טובות. לכן הפיקוח הפרלמנטרי הוא מאוד חשוב. בהצלחה. הייתי משלם הרבה כדי לראות את אמא שלך ואחיותיך צופות בשידור הזה בערוץ 99. 

 << יור >> היו"ר אורנה ברביבאי: << יור >>   

תודה רבה. חבר הכנסת עמר בר לב.

 << דובר >> עמר בר לב (העבודה-גשר): << דובר >>   

ראשית, מצטרף לכל הברכות, פרצת תקרת זכוכית אבל כמו שנאמר, לא בגלל שאת אישה, כי אם בזכות היכולות והכישורים שלך. הזכרת שהיית בוועדה גם מהצד השני. אני זוכר בכנסת התשע עשרה, כשהייתי יושב-ראש ועדת המשנה למשאבי אנוש וקורסים נפגשנו הרבה, היה פולו אפ על הדיונים ובכולם העבודה מולך הייתה מוצלחת. 

ב-7 השנים שהייתי בוועדת חוץ וביטחון ישבתי לצד שרי ביטחון לשעבר ורמטכ"לים לשעבר וכל מיני לשעברים ולא פעם היה להם קשה להבין שהיום הם יושבים בוועדה שצריכה לבקר ולפקח על המערכות שהם הובילו ופקדו עליהם. אני מאמין שתצליחי לעשות את ההבדלה הזאת, כי כמו שנאמר לפני, המערכות האלה, כמו כל מערכת, צריכות ביקורת, פיקוח ובקרה. 

מהזווית הזו, דברים שרואים מכאן לא רואים משם, כבר יש לך ניסיון בוועדה. אבל כיושבת-ראש הוועדה אין לי ספק שיהיה מאוד משמעותי שתראי את הדברים מכאן, כפי שצריך לראות מוועדת חוץ וביטחון, שתפקידה בין היתר לבקר ולפקח על מערכת הביטחון. בהצלחה. 

 << יור >> היו"ר אורנה ברביבאי: << יור >>   

תודה רבה. חבר הכנסת דיכטר. 

 << דובר >> אבי דיכטר (הליכוד): << דובר >>   

לפני פחות משנתיים ישבת בצד הזה והשמעת קול מחאה על כך שבוועדת משנה שנקבעה באופן זמני אין אישה. הכנסת הפיקה לקחים מהר מאוד, הייתי אומר הרבה יותר מהר ממה שחשבת שזה יקרה. גם יותר מהר וגם יותר גבוה.  זה מראה שאנחנו כבר עוברים את השלבים של פעם.

לעצם העניין, מעבר לחברי הכנסת שבוועדה, צריך לזכור שיש צוות של הוועדה שהוא שומר המסך של הוועדה. מלטקו מנהל הוועדה, שגיא, דפנה ומצד שני מירי איילת ועידו, צוות שעבור כל חברי הוועדה בכלל, ועבורך כיושבת-ראש בפרט, ללא קשר אם זה קבוע, ארבעה חודשים או ארבעה שבועות, זה צוות שדואג למשוך את השרוול ואם צריך גם לקרוע אותו. 

בוועדה יש חברי כנסת ותיקים ויושבי ראש ועדה וועדות משנה לשעבר, אני מתחייב בשמנו להגיש כל עזרה שצריך להגיש מהניסיון שלנו, הניסיון הזה הוא חשוב, אבל תזכרי שבסוף זה על הכתפיים שלך. בהצבעות את יודעת איך זה, חברים חברים אבל לפעמים יש גם שיקולים אחרים. כולנו מכירים את המשפט "לתפארת מדינת ישראל" מיום העצמאות, אבל יש לא מעט הזדמנויות, גם בוועדה, לקבל החלטות ולפקח באופן שיבטיח שהמשפט הזה יאמר לא רק ביום העצמאות. אלה הבנים והבנות שלנו, זה הביטחון שלנו ולכנסת יש תפקיד מאוד משמעותי בזה. שיהיה בהצלחה, הצלחתך- הצלחתנו.

 << יור >> היו"ר אורנה ברביבאי: << יור >>   

תודה רבה. חברת הכנסת נירה שפק.

 << דובר >> נירה שפק (יש עתיד): << דובר >>   

אני רוצה קודם כל לברך אותך. אני מרגישה נרגשת לא פחות ממך בהקשר הזה, גם בגאווה שלי כחברת כנסת ביש עתיד וגם בכל הכובעים הביטחוניים שלי. מעבר לזה שאני באה מהצבא ובלא מעט מקומות שישבתי את היית בצד השני של השולחן ואמרת לי, רוצי, למרות שהיית האישה היחידה שהתמודדה לתפקיד. הנה את גם פה. אז לנשים כמונו, שהתקדמנו והגענו לפה, זו גאווה לראות את זה, זה אומר שאפשר וזו תקווה לא רק לנו, גם לילדים שלנו, לבנים שלי לא פחות מאשר לבנות שלי. גם בכובע שלי  כאשת מילואים, הידיעה שכולנו יושבים סביב השולחן. אני חייבת להגיד שאני טובה גם לרוץ לממ"ד, אז טוב שיש מישהי שמכירה גם את הצדדים האלה.       

נאמר הרבה שנבחרת לא בגלל שאת אישה וזה נכון. מצד שני, כשאני מסתכלת מסביב ורואה את התמהיל של גברים ונשים, אני מוצאת את עצמנו במיעוט אז כן, לא רק בגלל שאת אישה, אבל זה מחמם את הלב ומעלה תקווה משום שאת אישה. אז כאישה לאישה אני מאחלת לך בהצלחה. 

 << יור >> היו"ר אורנה ברביבאי: << יור >>   

תודה רבה. חבר הכנסת שיקלי בבקשה.

 << דובר >> עמיחי שיקלי (ימינה): << דובר >>   

גם בשמי, מהמעט שהכרנו ונהנו מדיונים מרתקים ביחד וגם בשם סיעת ימינה אני רוצה לברך אותך ולא יכול שלא לחשוב במעמד הזה על אשת הלפידות דבורה הנביאה שחתמה את שירתה בברכות שאני מאחל לוועדה הזאת: "כן יאבדו כל אויביך יהוה ואהביו כצאת השמש בגברתו ותשקוט הארץ ארבעים שנה"

 << יור >> היו"ר אורנה ברביבאי: << יור >>   

אמן.

 << דובר_המשך >> עמיחי שיקלי (ימינה): << דובר_המשך >>   

זאת המשימה. בהצלחה רבה. 

 << יור >> היו"ר אורנה ברביבאי: << יור >>   

תודה רבה. חבר הכנסת רון כץ

 << דובר >> רון כץ (יש עתיד): << דובר >>   

אני מצטרף לברכות ומאוד גאה להיות פה ברגע היסטורי. זה לא דבר מובן מאליו, אנחנו רגילים לאירועי היום שקורים ומתקדמים ואז ממשיכים הלאה, אבל רגע אחד צריך לעצור כדי להבין את ההישג האדיר שלך אורנה, שהוא באמת לא מובן מאילו. אני שמח להיות פה ולקחת חלק. אני מאוד גאה שאת עומדת בראש הוועדה הזו. אני מאחל לכולנו לקבל שיקולים עניינים. אני חושב שאפשר להשאיר את הפוליטיקה מחוץ לחדר הזה, זו המשימה האמיתית שלנו, שבחדר הזה נקבל את ההחלטות הטובות ביותר עבור עם ישראל ועבור מדינת ישראל. כשאני רואה את התמהיל של האנשים שיושבים סביב השולחן הזה, אני בטוח שגם כך יהיה. אז בהצלחה גדולה לוועדה הזו, שנדע תמיד לקבל את ההחלטות הנכונות ונדע תמיד להיות בצד הנכון של כל דיון וכל החלטה. 

ברמה האישית, אני מאוד גאה להיות פה. זה כבוד גדול שאת מובילה את הוועדה. לא רק בגלל שאת אישה, אבל בגלל שאת אישה אני רוצה לומר לך שאת מודל לחיקוי אמיתי עבור הרבה נשים. אני מקבל הרבה הודעות, אחותי קצינה בצבא, רואה אותך עכשיו ואומרת, עשיתם היום דבר גדול. באמת דבר גדול נעשה. רגע אחד אפשר לשים את הציניות והפוליטיקה בצד ולהגיד לך יישר כוח גדול. אני מאוד גאה בך היום וכיף גדול להיות פה. 

 << יור >> היו"ר אורנה ברביבאי: << יור >>   

תודה רבה. אני רוצה להגיד שהברכות שלכם לא מובנות מאיליהם בעיני. העובדה שבחרתם כל אחד בדרכו להגיד את הדברים, זה משהו שמחייב אותי, זה לא מובן מאליו. אני מגיעה לכאן, לא משנה לי כמה זמן הוועדה הספציפית הזו תימשך, מתוך כובד ראש והבנת האחריות על כתפינו, לא רק על כתפי. יושבים פה עשרות ומאות שנים של ניסיון בתחומי עיסוק בענפים ביטחוניים ואחרים. השיעור הראשון במכללה לביטחון לאומי, למי שעבר אותו, בכלל, ביטחון לאומי הוא לא רק ביטחון, הוא משילות, כלכלה, לכידות חברתית ודמה שיש לנו אתגרים בכלל עולמות התוכן. דווקא בגלל זה, האחריות הולכת ומתעצמת, בוודאי בהיבטים של חקיקה, בהיבטים של בקרה ופיקוח. לכן באנו לעבוד מתוך מחויבות עמוקה, מתוך תפיסה של שליחי ציבור והבנה שכל מה שיעשה ייעשה בעזרת השם לטובת עם ישראל ולטובת ביטחון מדינת ישראל. תודה רבה חברים. ישיבה זו נעולה. 


 << סיום >> הישיבה ננעלה בשעה 21:43. << סיום >>