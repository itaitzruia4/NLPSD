הכנסת התשע-עשרה

הכנסת התשע-עשרה
נוסח לא מתוקן

מושב ראשון

<פרוטוקול מס' 1>
מישיבת ועדת המדע והטכנולוגיה

יום שלישי, כ"ז באייר התשע"ג (07 במאי 2013), שעה 11:00

<סדר היום:>
<אישור המלצת ועדת הכנסת לבחירת יושב-ראש ועדת המדע והטכנולוגיה>
נכחו:

<חברי הוועדה:> 
משה גפני – היו"ר

שמעון אוחיון

בועז טופורובסקי

אברהם מיכאלי

ישראל אייכלר

יעקב אשר

באסל גטאס

יריב לוין
מנחם אליעזר מוזס

אראל מרגלית

אורי מקלב

<מוזמנים:> 
יושב-ראש הכנסת יולי יואל אדלשטיין

שר המדע, הטכנולוגיה והחלל יעקב פרי

ממלא מקום יושב-ראש ועדת הכנסת יריב לוין
מזכירת הכנסת ירדנה מלר-הורוביץ

	רו"ח מנחם גרינבלום
	–
	מנכ"ל, משרד המדע, הטכנולוגיה והחלל

	פרופ' אהוד גזית
	–
	המדען הראשי, משרד המדע, הטכנולוגיה והחלל

	אבי ענתי
	–
	סמנכ"ל תיאום, תכנון ובקרה, משרד המדע, הטכנולוגיה והחלל

	ד"ר יוסף קאליפא
	–
	מנהל תחום מחקרים במדעי החיים, משרד המדע, הטכנולוגיה והחלל

	אילנה לוי
	–
	ראש האגף לקשרי חוץ, משרד המדע, הטכנולוגיה והחלל

	נתנאל מזא"ה
	–
	מנהל אגף מדע וקהילה, משרד המדע, הטכנולוגיה והחלל

	ד"ר עמי בן-יהודה
	–
	מנהל תחום מחקרים ביו-רפואיים, משרד המדע, הטכנולוגיה והחלל

	הדס פרבר
	–
	יועצת משפטית, משרד המדע, הטכנולוגיה והחלל

	רן סלבצקי
	–
	יועץ מקצועי לשר, משרד המדע, הטכנולוגיה והחלל

	ליטל זגורסקי
	–
	ראש לשכת השר, משרד המדע, הטכנולוגיה והחלל

	מרים (מירי) חיים
	–
	מנהלת לשכת מנכ"ל, משרד המדע, הטכנולוגיה והחלל

	ד"ר ויקטור וייס
	–
	סגן מדען ראשי, משרד המדע, הטכנולוגיה והחלל

	יעלה לשם
	–
	עו"ד, לשכה משפטית, משרד המדע, הטכנולוגיה והחלל

	שיר פרי
	–
	סטודנטית, משרד המדע, הטכנולוגיה והחלל

	מנחם קדרון
	–
	מנכ"ל, סוכנות החלל הישראלית

	פרופ' זכריה מדר
	–
	המדען הראשי, משרד החינוך

	ד"ר משה גולדברג
	–
	ראש היחידה למחקר ותשתית טכנולוגית, משרד הביטחון

	ד"ר עידית חכימי
	–
	מנהלת בכירה תחום מדעי החברה וההתנהגות, לשכת המדען הראשי, המשרד לביטחון פנים

	זאב שדמי
	–
	ראש תחום מחקר ופיתוח, משרד התחבורה, התשתיות הלאומיות והבטיחות בדרכים

	ד"ר סיניה נתניהו
	–
	המדענית הראשית, המשרד להגנת הסביבה

	פרופ' רות ארנון
	–
	נשיאת האקדמיה, האקדמיה הלאומית הישראלית למדעים

	ד"ר מאיר צדוק
	–
	מנכ"ל, האקדמיה הלאומית הישראלית למדעים

	רוברט לפידות
	–
	מנהל האגף הבין-לאומי, האקדמיה הלאומית הישראלית למדעים

	בת-שבע שור
	–
	מנהלת פרויקטים מיוחדים, האקדמיה הלאומית הישראלית למדעים

	סימה דניאל
	–
	מנהלת לשכת הנשיאה והמנכ"ל, האקדמיה הלאומית הישראלית למדעים

	פרופ' אלוף (במיל') יצחק בן-ישראל
	–
	יו"ר המועצה הלאומית למחקר ולפיתוח אזרחי ויו"ר סוכנות החלל הישראלית

	ד"ר אברהם כהן
	–
	יועץ, המועצה הלאומית למחקר ולפיתוח אזרחי

	נפתלי ארנון
	–
	יועץ, המועצה הלאומית למחקר ולפיתוח אזרחי

	שלמה הרשקוביץ
	–
	יועץ, המועצה הלאומית למחקר ולפיתוח אזרחי

	פרידה סופר
	–
	מזכ"לית, המועצה הלאומית למחקר ולפיתוח אזרחי

	יעל גורן חזקיה
	–
	יועצת קשרי ממשל, המועצה הלאומית למחקר ולפיתוח אזרחי

	ד"ר איסר ישראל פאר
	–
	יועץ בכיר, אוניברסיטת בר-אילן

	עירית חרט
	–
	מנהלת הרשות למו"פ, האוניברסיטה העברית בירושלים

	יונתן גורליק
	–
	מנהל מדעי, מרכזי מו"פ אזוריים

	ניר קפלושניק
	–
	מנכ"ל, איגוד האינטרנט הישראלי

	ד"ר ישראל זיידרמן
	–
	יו"ר, איגוד סגל המחקר האזרחי בישראל, ההסתדרות הכללית

	חגית יפה-ויזל
	–
	מנהלת קשרי אקדמיה, חברת אינטל

	גלית לוי
	–
	מנהלת קשרי ממשל, חברת אינטל

	ליטל סבר
	–
	לוביסטית, פרילוג בע"מ

	גיתית זמיר
	–
	לוביסטית, פרילוג בע"מ

	אתי בן-יוסף 
	–
	מנהלת ועדת הכנסת

	רועי גולדשמידט
	–
	רכז בכיר, מרכז המחקר והמידע של הכנסת


<ייעוץ משפטי:>
נירה לאמעי-רכלבסקי

<מנהל/ת הוועדה:>
ענת לוי

<רישום פרלמנטרי:>
הדר אביב

אישור המלצת ועדת הכנסת לבחירת יושב-ראש ועדת המדע והטכנולוגיה

<ממלא מקום יו"ר ועדת הכנסת יריב לוין:>
אני פותח את הישיבה. על סדר-יומנו: אישור המלצת ועדת הכנסת לבחירת יושב-ראש לוועדת המדע והטכנולוגיה. אני מקדם בברכה את יושב-ראש הכנסת ואת כבוד השר. מאחר שחבר הכנסת גפני עוסק כבר שנים ארוכות ועובד על הארץ לשם שמיים, הוא רוצה עכשיו להרחיב את פעילותו גם לחלל ולעמוד בראש הוועדה הזו. 

אני מביא בפניכם, בהתאם להוראות סעיף 106(א)(1), הקובע שוועדה תבחר יושב-ראש מבין חבריה לפי המלצת ועדת הכנסת, וועדת הכנסת החליטה להמליץ בפני ועדת המדע והטכנולוגיה לבחור בחבר הכנסת משה גפני, הוותיק ועתיר הניסיון, כדי לכהן כיושב-ראש הוועדה – ואני בטוח, חבר הכנסת גפני, שתכניס בה תוכן רב ועמוק על כל גווני פעולתה.

מי בעד אישור מינויו של חבר הכנסת גפני? פה אחד. מי מתנגד? אין. נמנעים – אין.

הצבעה 1

בעד – פה אחד 

המלצת ועדת הכנסת לבחירת יושב-ראש לוועדת המדע והטכנולוגיה אושרה. 

<ממלא מקום יו"ר ועדת הכנסת יריב לוין:>
לפיכך אני מברך אותך, חבר הכנסת גפני. אני מפקיד בידיך את הוועדה. גם יושב-ראש הכנסת, תחת שרביטך, יוכל לברך אותך.

<היו"ר משה גפני:>
תודה רבה.

<ישראל אייכלר:>
אפשר לדעת מה נשמע בחלל, אדוני היושב-ראש?

<היו"ר משה גפני:>
לא, לוועדה קוראים: ועדת המדע והטכנולוגיה, "החלל" התווסף רק למשרד של השר פרי. אבל אנחנו נגיע לחלל.

<מנחם אליעזר מוזס:>
אבל תסמכו על גפני שהוא יידע למלא את החלל.

<קריאה:>
הוא גם יפיל חללים רבים בדרך.

<היו"ר משה גפני:>
ראשית, אני מודה לך, ממלא מקום יושב-ראש ועדת הכנסת, ואני מודה לך באופן אישי, מכיוון שהיו דיונים גדולים לגבי הוועדה ואתה תרמת באופן אישי לעניין. היו ויכוחים, אם זה שייך לקואליציה או לאופוזיציה, ובסופו של דבר - - -

<מנחם אליעזר מוזס:>
החליטו – לקואליציה.

<היו"ר משה גפני:>
לא, ממש לא. 

<קריאה:>
יש לך בשורה בשבילם? הם מצטרפים?

<היו"ר משה גפני:>
לא, יהדות התורה נמצאת באופוזיציה. לאור מה שהתפרסם היום, אנחנו באופוזיציה ומחריפים את האופוזיציה.

<אברהם מיכאלי:>
זו צריכה להיות הוועדה המתאימה, שנרחיב פה הרבה על זה.

<אראל מרגלית:>
גפני, ברגע שיצאת, הפסדת. בוועדת הכספים היו תגובות בנושא הזה.

<אברהם מיכאלי:>
לא הבנת. פה היא הוועדה האמיתית עכשיו. תגיד שם ליושב-ראש עכשיו, שיעבור לפה.

<היו"ר משה גפני:>
לראשונה, סיעת יהדות התורה מקבלת את ראשות ועדת המדע והטכנולוגיה. לא יודע עדיין מהי משמעות העניין מבחינת יהדות התורה, אבל התפתחות המדע בעולם ובארץ היא התפתחות בלתי רגילה. אלמד את הדברים, כמובן, ואשתדל ליצוק תוכן נוסף על אלה שקדמו לי, אני מקווה גם לשיתוף פעולה עם הסיעות האחרות, ואני פותח את הישיבה. נתחיל בך, אדוני יושב-ראש הכנסת, בבקשה.

<יושב-ראש הכנסת יולי יואל אדלשטיין:>
תודה, אדוני יושב-הראש הנכנס, ואני מודה גם לחבר הכנסת יריב לוין על כך שלקח על עצמו את כל התהליך הידוע. נשארו לנו עוד וועדות למנות?

<ממלא מקום יו"ר ועדת הכנסת יריב לוין:>
כן, את הוועדה המיוחדת למאבק בנגע הסמים.

<יושב-ראש הכנסת יולי יואל אדלשטיין:>
מסתבר שעם הסיעות החרדיות קל יותר להסתדר מאשר עם הסיעות הערביות.

<היו"ר משה גפני:>
אל תחשוב שזה כל-כך קל, אדוני היושב-ראש.

<יושב-ראש הכנסת יולי יואל אדלשטיין:>
לא, אני לא מקל ראש.

<היו"ר משה גפני:>
אבל עזרת לזה.

<יושב-ראש הכנסת יולי יואל אדלשטיין:>
ניסיתי.

חברים, ברוכים הבאים. בדרך לכאן, מספר רבנים חשובים ביקשוני להודיע שלמינויו של חבר הכנסת משה גפני לראשות ועדת המדע והטכנולוגיה, אין כל קשר לנושא לימודי הליבה, ואני מודיע את זה לפרוטוקול.

לחבר הכנסת גפני, כפי שאני מכיר אותו, יש תכונה – ואני אומר את זה לא רק כי בצרמוניות האלה צריך לדבר יפה על יושבי-הראש נכנסים – אני אתו הרבה שנים בכנסת ויש לו התכונה לקחת וללמוד כל נושא, אני לא בטוח לגבי החלל, אבל להיכנס לתוכן בצורה רצינית מאוד. ההוכחה שקיבלנו כולנו היתה פעילותו בוועדת הכספים והשם אתו הוא יצא ממנה, וכאן הוועדה תוכל להגשים את הדברים האלה.

לגבי מספר רב של אנשים, חלקם חברי, שיושבים סביב בשולחן הזה ונושאים תארים אקדמיים מתקדמים, וטוב שכך – אני יכול לומר לך באופן הכי אישי שכאשר מבקשים ממני לדבר על המשפחה שלי, אני תמיד נזכר בסיפור הידוע של נשיא יהודי ראשון שנבחר בארצות-הברית, ובמהלך ה-inauguration, טקס ההכתרה של הנשיא, האימא היהודייה הגאה מגיעה ויושבת בשורה הראשונה, ולכל מי שבא לברך, היא אומרת: אתה רואה את הבחור הזה שם למעלה? – האח הצעיר שלו הוא דוקטור. אז זה הסיפור המשפחתי שלי, אני היחידי במשפחה שלעומת ההורים והאחים יצאתי לא דוקטור. אל תיבהל, זה בסדר, אתה בחברה טובה. ואני בטוח, כפי שאמרתי, שגם את הוועדה הזאת בנוכחות רבים וטובים, בלי שום מירכאות, של אנשי אקדמיה, תדע לנווט ותדע לסייע לאקדמיה הישראלית, למדע הישראלי שכולנו גאים בו, ובוודאי לתחומים נוספים.

גם נוכחות השר למדע, טכנולוגיה וחלל, מעידה על כך שלא מתייחסים כמו פעם לוועדה הזאת כאל משהו בפינת הכנסת, אלא ביחס הראוי. ואני יכול לאחל לכולנו שתקדמו פה נושאים חשובים, כי התחומים בהם הוועדה מטפלת, כפי שאמרתי ואחזור ואומר, הם הגאווה של כולנו כאן במדינת ישראל. יישר כוח ובהצלחה.

<היו"ר משה גפני:>
תודה רבה. יריב, בבקשה.

<ממלא מקום יו"ר ועדת הכנסת יריב לוין:>
אני רוצה לאחל לך הרבה מאוד הצלחה. אני חושב שאחד היתרונות הגדולים בכהונה שלך בוועדה הזאת היא העובדה שאתה בא עם ידע עצום בכל מה שקשור במערכות הכספיות. נדמה לי שבסוף, התקדמות בתחומי המדע נשענת ותלויה בראש ובראשונה בסוגיה התקציבית. זהו תנאי יסוד שבלעדיו קשה מאוד להגיע לדבר מה, עליו נבנים כמובן כל היתרונות האחרים שיש בהון האנושי שלנו. אבל אין ספק שהצד הכספי הוא צד שיכול להכריע, הרבה פעמים, בשאלה לאן אנחנו הולכים. במובן זה, נדמה לי שלמדע ולטכנולוגיה בישראל יש היום סניגור שיידע להיאבק בכנסת, וגם מבין ומכיר את הרקע, ויידע להשיג את הדברים הנחוצים, כדי שנמשיך בכיוון הטוב והחשוב בו אנחנו נמצאים בתחום הזה.

אני רוצה לאחל לך הרבה הצלחה, ואני בטוח שלמרות שאתה יושב עכשיו באופוזיציה, יהיה בינינו שיתוף פעולה הדוק שיבוא לידי ביטוי גם בכך שבוועדה הזאת יהיה תוכן אמיתי.

<היו"ר משה גפני:>
תודה רבה.

היות שאנחנו מקיימים מיד אחרי זה דיון בנושא סקירת פעילות משרד המדע, הטכנולוגיה והחלל עם השר יעקב פרי – אבקש ממך כמה מילים על נושא הוועדה.

אבל לפני כן – ישבתי אתמול עם צוות הוועדה, צוות נכבד מאוד ואנשים רציניים, והתחלתי ללמוד את הדברים כפי שאני נוהג תמיד, ומתברר שבנושא המחקר והפיתוח ובכל הנושאים שמשרדך מופקד עליו יש בוקה ומבולקה ממש. כעם שהמחקר, הפיתוח והדברים שאנחנו בקיאים בהם ויודעים אותם, היה צריך להיות שהממשלה תשתתף בזה הרבה יותר, אבל התקציב הממשלתי הולך ופוחת והתקציב העסקי הולך וגדל. עושים את זה, כמובן, בשביל רווח מיידי – אגב, רובם או חלקם הגדול הם מחו"ל, לא מכאן – ואנחנו נצטרך להתחיל לעבוד יחד. נפגשתי אתך על דברים אחרים ואני מקווה שיהיה שיתוף פעולה.

<אברהם מיכאלי:>
גם מה שנפגשת קשור למדע.

<היו"ר משה גפני:>
לא, לא. לא על מה שאתם חושבים.

<יעקב שר המדע, הטכנולוגיה והחלל יעקב פרי:>
זה מדעי החיים.

<היו"ר משה גפני:>
אני מבקש לומר לך, אדוני השר – אני בא לכנסת ממקום של לימוד, של מחקר, של דברים שאומנם לא נמצאים באקדמיה, שנמצאים בעולם התורה, ובציבור שאני בא ממנו יש פוטנציאל גדול לנושא, אלה שעוזבים את הלימוד. יש דבר אחד שאני מאמין בו ואני אומר אותו – ואתה חבר בממשלה, ואני לא, אני לא בקואליציה – כשהממשלה עזרה לתורה, דירוג האשראי של ישראל עלה, וכשמתחילים לא לעזור, הדירוג יורד.

<ישראל אייכלר:>
זה משהו מדעי ממש.

<היו"ר משה גפני:>
עם עובדות אי-אפשר להתווכח. לא צריך להגיע לחלל בשביל זה.

<יעקב שר המדע, הטכנולוגיה והחלל יעקב פרי:>
אדוני, יושב-ראש הכנסת, גברתי מזכירת הכנסת, חבר הכנסת יריב לוין, ברכות חמות לך – אני יכול לקרוא לך ידידי, נכון?

<היו"ר משה גפני:>
כן.

<יעקב שר המדע, הטכנולוגיה והחלל יעקב פרי:>
למרות - - -

<היו"ר משה גפני:>
לא, בלי "למרות". אנחנו ידידים ובסוף נגיע גם לאיזושהי הסכמה.

<אברהם מיכאלי:>
גם יאיר לפיד קרא לו ידידי, וזה בינתיים הוריד לו את המניות.

<ישראל אייכלר:>
אל תשווה, חס וחלילה.

<היו"ר משה גפני:>
אל תשווה, אל תשווה.

<יעקב שר המדע, הטכנולוגיה והחלל יעקב פרי:>
אני מוכרח לומר ששמחתי מאוד על מינויו של חבר הכנסת גפני ליושב-ראש וועדת המדע והטכנולוגיה, אנחנו נכניס אותך גם לחלל. אין לי מקום בחללית הראשונה, אבל נמצא לך.

<ישראל אייכלר:>
גפני יהיה שם כבר קודם.

<יעקב שר המדע, הטכנולוגיה והחלל יעקב פרי:>
נכון.

זה מבטא לא רק את דעתי האישית ודעת המשרד, אלא את דעתם של כל חברי הכנסת שנמצאים פה ושלא נמצאים פה, שאתה ידוע בנמרצות, בנחישות ובהתמדה. למשרד המדע, הטכנולוגיה והחלל, אתה לא רק שתסייע ולא רק שיחד אתנו תדחוף את הדברים – אין לי ספק בכלל שהמינוי הוא מינוי ראוי, ואני שמח עליו. 

לכן אני מברך אותך, את חברי הכנסת שהם חברי ועדת המדע והטכנולוגיה. וברשותך אני רוצה לקדם בברכה גם את כל האורחות והאורחים ממשרד המדע, מהאקדמיה הלאומית למדעים, את הפרופסור רות ארנון, את פרופסור איציק בן-ישראל יושב-ראש סוכנות החלל, וחבר הכנסת לשעבר; וכמובן, את כל המדענים הראשיים, סגני הנשיא למחקר ופיתוח באוניברסיטאות, נציגי הוות"ת, המטה הקיברנטי, סוכנות החלל הישראלית – נמצא פה המנכ"ל שלו ויגיד מספר דברים מאוחר יותר, בסקירה; את הרשות למשפט, טכנולוגיה ומדע, רשות התקשוב הממשלתית, נציגי מרכזי המו"פ האזוריים, מכוני המחקר, איגוד האינטרנט הישראלי, ומוזמנות ומוזמנים אחרים שלא ציינתי את תוארם או את המקום ממנו הם מגיעים; וכמובן המנהל הכללי של משרד המדע והטכנולוגיה, מר מנחם גרינבלום. ברגע שתפתח את הדיון, אנחנו מוכנים להציג את משרד המדע והטכנולוגיה.

<היו"ר משה גפני:>
חבר הכנסת אראל מרגלית, חבר ועדת המדע, בקצרה בבקשה.

<אראל מרגלית:>
קודם כל, ברכות. אני רואה את העבודה שלך בוועדת הכספים ואני שמח להיות חייל שלך בוועדת המדע והטכנולוגיה, ושתוביל אותנו רחוק.

כבוד השר, אני שמח מאוד על העובדה שאתה אחראי על הנושא הזה. 

חברים יקרים, ישראל מיצבה את עצמה ב-20 השנה האחרונות כמוקד הטכנולוגי, אחרי המדעי, במקום השני בעולם מבחינת - - - חברות, ולא היינו יכולים בשום אופן לעשות זאת ללא התשתית הרוחנית – אני קורא למדע: תשתית רוחנית – שנמצאת פה בצורה היוצאת-דופן ביותר.

בשנים הבאות, היה טוב אם היינו מנסחים בצורה ברורה מאוד באילו נושאים אנחנו רוצים להמשיך להוביל את העולם, כי הנושאים האלה, בהם המדע הולך לפני הפרקטיקה, הם התשתית שעליה אחר-כך בונים הרבה מאוד דברים, כולל הפרקטיקה. 

אני רוצה להציע כמתווה לוועדה, שיש היום, לדעתי, שבעה-שמונה נושאים מרכזיים בעולם שישראל יכולה להוביל, קודם כל מנקודת המבט המדעית, שלא כל הנושאים האלה חייבים להיות במרכז הארץ, חלק מהם יכולים להיות במקומות אחרים בארץ, והם יכולים להיות הדרך בה גם הטכנולוגיה, שהרבה פעמים הולכת אחרי המדע, יכולה ליצור הזדמנויות גדולות לאוכלוסיות חדשות בישראל וגם מקומות עבודה ברמות הגבוהות ביותר, והמדע הוא גם כלי מדהים להחזיר לארץ הרבה מאוד מהאנשים המצוינים ביותר שנמצאים בכל מיני מקומות בעולם, ואני מציע מחשבה של road show, של החזרת המובילים המדעיים שלנו, עם אלה שנמצאים פה כמובן. כי אם רוצים לדעת מהו היתרון היחסי הכי גדול של ישראל, הוא לאו דווקא החברות הטכנולוגיות, הוא דווקא המדע והחשיבה הרוחנית והיצירתית, שהם תשתית התעסוקה כולה לאחר מכן.

<היו"ר משה גפני:>
תודה רב. חבר הכנסת אורי מקלב, בבקשה.

<אורי מקלב:>
תודה רבה לך, אדוני היושב-ראש, כבוד מכובדי השר, יושב-ראש הקואליציה, מזכירת הכנסת, חברי חברי הכנסת, אני חושב שאין כמוך בכנסת שהוכיח שלא התפקיד עושה את האדם, אלא האדם עושה את התפקיד, מכיוון שהוכחת בצורה בולטת בשנים עברו, וגם בקדנציה האחרונה בוועדת הכספים, שלא צריך להיות כלכלן כדי לעמוד בראשות ועדה, ואין ספק שגם כאן תוכיח שלא צריך להיות מדען כדי להצליח לעמוד בראשות ועדה. הנמרצות, התפיסה המהירה, הנחרצות והזריזות שלך, והיכולות הרבות שיש לך – כפי שהוכחת לא פעם, אתה יכול להפוך כל מקל של מטאטא לתותח-על.

<היו"ר משה גפני:>
אנשים עוד יאמינו לזה.

<אורי מקלב:>
אנשים באו לכאן בגלל שהם מאמינים בזה – וגם את הקירות העבים שיש בוועדה הזו, בחדר המוגן כאן, אתה צריך ללמוד ביכולות שלך.

אני רוצה להגיד משהו פנימי יותר ברגע החגיגי הזה, מעבר לברכות הרגילות, ואנחנו נמצאים ביום בו אנחנו ממנים אותך לתפקיד – גם אם היתה לך חשיבה או עדיפות אחרת, אז אנחנו, סיעת דגל התורה בתוך יהדות התורה, שמחים שאתה נמצא בתפקיד הזה, מכיוון שזו לא ברירת מחדל. אלא, כפי שידוע, היו שני תפקידים שהיו לך בוועדת הכספים או כאן בוועדת המדע, ובחרת ונבחרת להיות יושב-ראש ועדת המדע, אנחנו יודעים שקיבלנו גם חבר בוועדת הכספים וגם יושב-ראש ועדת המדע.

אם מישהו חושב שהוא יצליח לרסן אותך או להקפיא אותך בתוך החדר הזה בוועדת המדע, אין ספק שאתה תצליח לפרוץ זאת והוא לא יצליח בכך.

<אברהם מיכאלי:>
נעניק לו תואר דוקטור של כבוד בקרוב.

<אורי מקלב:>
לא, הוא יהיה דוקטור ממש, לא רק של כבוד. 

ויכול להיות שהקואליציה עוד תתחרט על כך שהסכימה שמהאופוזיציה יעמוד יושב-ראש ועדת המדע.

<היו"ר משה גפני:>
תודה רבה. חבר הכנסת אברהם מיכאלי, בבקשה.

<אברהם מיכאלי:>
תודה אדוני היושב-ראש, אני מברך אותך על כניסתך לתפקיד ואני מסכים עם חבר הכנסת מקלב שאמר שבראשות הוועדה הזאת, ולשמחתי ישבתי בה שתי קדנציות, ישבו יושבי-ראש שבנו את הוועדה הזאת בצורה פעלתנית מאוד. אני אזכיר רק אחד מהם, לשבחו, את חבר הכנסת מאיר שטרית, שהפך את הוועדה הזאת לדומיננטית מאוד בכנסת, לא רק בחקיקה, אלא בנושאים השונים שנדונו פה. 

מי שרואה אותך כמי שנחת מהחלל לוועדה הזאת – אני חושב שאתה האיש שמסוגל לרדת לעומק הדברים, ויש פה נושאים שנדונים לטובת המדינה, לטובת כלל ישראל, כי המוחות שמופיעים פה הם האנשים שתרמו ותורמים לטובת המדינה. הוועדה הזאת תנצל את יכולות העבר שלך כדי שנוכל לשדרג את הוועדה, ויחד עם השר שיופיע אצלנו, נוכל להראות לו שהוועדה הזאת יכולה להיות ועדה מוצלחת. ותצליח בעזרת השם.

<היו"ר משה גפני:>
תודה רבה. חבר הכנסת באסל גטאס, בבקשה.

<באסל גטאס:>
יש לי שתי נגיעות אישיות לוועדה ולהרכב הנוכחי. אני ממש שמח על בחירתך, הרב גפני, כיושב-ראש הוועדה, וגם על בחירתו של יעקב פרי דווקא למשרת שר המדע. הנגיעה האישית השנייה היא שאני מדען בעצמי, דוקטור להנדסה סביבתית, הקמתי את המו"פ האזורי הראשון במגזר הערבי. 

ב-1995, כשצבי ינאי ושולמית אלוני באו לבקר בשפרעם בשביל לחשוב על הקמת מו"פ אזורי, זה היה קרוב למישהו שהולך במדבר באפריקה ומתחיל לחשוב על הקמת מעבדה ראשונית, שהקמנו במענק הראשון של משרד המדע בקראוון בעיילבון, ואני שמח שחבר כנסת ערבי שני, דוקטור חנא סוויד, היה ראש מועצה מקומית בעיילבון. זה fair story או סיפור סינדרלה, שהוא היה ראש המועצה שחיבר אותנו למים, ללא רישיון לבנייה, וכך התחלנו לעבוד במחקר מדעי פר אקסלנס.

<היו"ר משה גפני:>
חבר הכנסת באסל, אני מזמין אותך לישיבה שתתקיים תיכף. תלמד ממני לפחות את החלק הזה, אתה לא צריך להיות חבר בוועדה כדי לבוא אליה באופן קבוע.

<באסל גטאס:>
אני רוצה לעבור להיות חבר ועדה.

<היו"ר משה גפני:>
בבקשה. אבל אתה יכול לבוא גם אם אתה לא חבר.

<ממלא מקום יו"ר ועדת הכנסת יריב לוין:>
אני מודיע, כדי שלא יהיה ספק, לא יהיו שינויים בהרכבי הוועדות, במספרי החברים ובחלוקה הסיעתית.

<היו"ר משה גפני:>
נכון להיום.

<ממלא מקום יו"ר ועדת הכנסת יריב לוין:>
לא נכון להיום. עד שאתם תצטרפו לקואליציה.

<היו"ר משה גפני:>
חבר הכנסת באסל, אני מזמין אותך לבוא לוועדה באופן קבוע ואני חושב שאתה יכול לתרום.

<יעקב שר המדע, הטכנולוגיה והחלל יעקב פרי:>
אנחנו נשמח.

<היו"ר משה גפני:>
בדיוק. השר גם אומר, אנחנו נשמח בהשתתפות שלך.

<באסל גטאס:>
יש לי הרבה שאיפות והרבה חלומות.

<היו"ר משה גפני:>
אתה לא צריך להיות חבר ועדה כדי להשתתף בקביעות.

<יעקב אשר:>
ובוודאי אם הוא מדען.

<היו"ר משה גפני:>
כן, בדיוק.

חבר הכנסת מוזס, בבקשה. ואחריו חבר הכנסת אשר וחבר הכנסת אייכלר.

<מנחם אליעזר מוזס:>
כיושב-ראש סיעת יהדות התורה אני רוצה לאחל לך בשם כל הסיעה כולה – ואנחנו החלטנו שאתה תהיה יושב-ראש הוועדה הזאת, ומי שמכיר את גפני וכפי שכולם שמעו קודם, הוא עוד יפרוץ מהוועדה הזאת לכל הוועדות, כולם יוזמנו לכאן. במדע צריכים את תקציב המדינה, זה דבר שצריך להיות במדע. אבל כששאלת מה הקשר בין יהדות התורה למדע - - -

<היו"ר משה גפני:>
לא שאלתי, אמרתי שזו פעם ראשונה - - -

<מנחם אליעזר מוזס:>
זו לא פעם ראשונה. החלק הראשון של הרמב"ם הוא "ספר המדע". 

<היו"ר משה גפני:>
זאת אומרת, אנחנו הולכים בדרכו של הרמב"ם עכשיו.

<מנחם אליעזר מוזס:>
אז לא נשאר לי אלא לאחל לך בכל אשר תפנה תשכיל ותצליח, ובעזרת השם והניסיון שלך, ובסיעתא דשמיא, ילוו אותך.

<היו"ר משה גפני:>
נכון, אחד הספרים של "היד החזקה" הוא "ספר המדע". הוא צודק.

תודה רבה. חבר הכנסת יעקב אשר, בבקשה.

<יעקב אשר:>
אני אגיד בקצרה – ברכות לרב גפני. הרב גפני, לאורך כל הקריירה הפוליטית שלו ומעבר לדברים הרגילים שטיפל בהם – זה מושג ידוע שהוא היה פעיל בנושאים של איכות סביבה, חבר כנסת "ירוק" מאוד, "ירוק" לא בחלק של הניסיון.

<היו"ר משה גפני:>
כבר אמרו עלי בכנסת שאני חבר הכנסת השחור הכי ירוק בכנסת.

<יעקב אשר:>
נכון. זה מה שנקרא: black is beauty.

לקחת את הנושאים האלה אז וקידמת אותם מאוד, גם בהיבט של הציבור החרדי אבל גם בהיבט הכללי, של כל מדינת ישראל. ועדת הכספים, אני חושב שהיא מן המפורסמות ומבטיחות ראיה. אני יכול להציע לכם, אנשי המקצוע, תוציאו את כל החלומות והתוכניות מהמגירה, אני חושב שיהיה לכם יושב-ראש נמרץ עם שר נמרץ, אבל יושב-ראש בלתי נלאה שבהחלט יוכל לקדם את הדברים הללו. וכשאני מסתכל על העניין הטכנולוגי, החלל, אני רואה דברים שקשורים לחיי היומיום, אם בנושא בטיחות בדרכים, אם בנושא טכנולוגיות ביטחוניות, הרי אנחנו יודעים שגם הדברים הביטחוניים שפעם היו בצורות אחרות, הפכו להיות הרבה יותר בצורה של מדע טכנולוגיה. 

הרב גפני, יש לך הזדמנות להטביע חותם נוסף במדינת ישראל, להראות ולהוכיח הלאה, כפי שעשית עד היום, שאנשי הציבור ואנשים חרדיים יכולים לנהל – לנהל עיר, לנהל ועדות, לנהל משרדים – בצורה מעוררת כבוד והתפעלות. ובימים טרופים אלה, כשלא מנסים לשפר את התדמית, זו תהיה הוכחה ניצחת לכמה החיבה וההזדהות, עם כל חילוקי הדעות הפוליטיים שקיימים פה בבניין כלפיך – זו תעודת כבוד לאיש ציבור בכלל ולאיש ציבור חרדי בפרט. שיהיה לך בהצלחה.

<היו"ר משה גפני:>
תודה רבה. הרב אייכלר, בבקשה.

<ישראל אייכלר:>
הרב משה גפני, אני רוצה לברך אותך על היבחרך. 

אנחנו מאמינים כי "מה' מצעדי גבר כוננו". יכול להיות שחשבת שיושב-ראש ועדת הכספים הוא התפקיד הכי חשוב – אם משמיים הועידו אותך לתפקיד הזה, סימן שפה הוא המקום שתוכל לעשות הרבה כדי שהטכנולוגיה תשרת את האדם ולא שהטכנולוגיה תשעבד את האדם.

אבל אני לא יודע למה מתפלאים על הקשר בין יהדות התורה למדע, הרי מה כתוב? "שאו מרום עיניכם וראו מי ברא אלה". תפקיד האדם להתבונן כל הזמן במערכות הטבע ולראות את ההנהגה האלוקית בתוך הטבע. זה הדבר הכי חשוב. וכתוב בתורה: כי היא חכמתכם ובינתכם לעיני כל העמים, ואמרו, רק עם חכם ונבון הגוי הגדול הזה. על מה זה כתוב? אומר רש"י: על חישובי המהלכים של הכוכבים והמזלות, והגלקסיות – זאת ההבחנה של העם הגוי הגדול הזה, העם היהודי. כך שזה נראה לי כמו כפפה ליד שיהודי בן תורה, שלמד כל-כך הרבה, יבוא לוועדת המדע והטכנולוגיה, ויתבונן וינחיל לכל העמים את החוכמה היהודית הגדולה ביותר. אז ברכות, ושיהיה לך בהצלחה.

<היו"ר משה גפני:>
תודה רבה.

אני מודה לכל המברכים. אני אשתדל ליישם את הדברים כמיטב יכולתי כדי לסייע גם למשרד המדע וגם לציבור, ואני מסיים את הישיבה הזאת. תודה רבה לכולם.

<הישיבה ננעלה בשעה 11:35.>