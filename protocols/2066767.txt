ôøåèå÷åì ùì éùéáú åòãä

ôøåèå÷åì ùì éùéáú åòãä

àåîðéè÷

2018-04-11OMNITECH



הכנסת העשרים

מושב רביעי

פרוטוקול מס' 997

מישיבת ועדת הכספים

יום ראשון, כ"ד באדר התשע"ח (11 במרץ 2018), שעה 11:10

סדר היום:

צו תעריף המכס והפטורים ומס קניה על טובין (תיקון מס' 9), התשע"ח–2018 (טבק) – דיון והצבעות.

נכחו:

חברי הוועדה: 

משה גפני – היו"ר

דוד אמסלם

יצחק הרצוג

יצחק וקנין

אחמד טיבי

מיקי לוי

בצלאל סמוטריץ

חברי הכנסת:

יהודה גליק

יוסי יונה

יעל כהן-פארן

נורית קורן

אלעזר שטרן

מוזמנים: 

ראש שירותי בריאות הציבור, משרד הבריאות 

–

ד"ר רבקה שפר

מתמחה במינהל רפואי, משרד הבריאות

–

מיכל סביון

מנהל תחום בכיר תכנון וכלכלה, רשות המיסים, משרד האוצר

–

קובי בוזו

ממונה (מכס), רשות המיסים, משרד האוצר

–

עינבל קורקוס

עו"ד, רשות המיסים, משרד האוצר

–

לילי אור

רשות המיסים, משרד האוצר

–

גיא גולדמן

רפרנטית, משרד המשפטים 

–

שרית פלבר

יו"ר החברה הרפואית למניעה ולגמילה מעישון, ההסתדרות הרפואית בישראל

–

ד"ר יעל בר-זאב

ראש תחום מדיניות ציבורית, ההסתדרות הרפואית בישראל

–

אלעד גודינגר

מנכ"ל האגודה למלחמה בסרטן 

–

מירי זיו

מנהלת מחלקת הסברה וקידום בריאות, האגודה למלחמה בסרטן 

–

ד"ר אביטל פאטו בן-ארי

עמית בכיר להערכת סיכונים, Consumer Choice Center

–

ג'פרי סטייר

יו"ר רשת ערים בריאות בישראל

–

מילכה דונחין

מנהל מכון ובחרת בחיים

–

צבי הרציג

חבר ועד העמותה לדמוקרטיה מתקדמת

–

ג'ון קגן

ייעוץ משפטי:

שגית אפיק

שלומית ארליך

מנהל/ת הוועדה:

טמיר כהן

רישום פרלמנטרי:

ירון קוונשטוק

צו תעריף המכס והפטורים ומס קניה על טובין (תיקון מס' 9), התשע"ח–2018 (טבק) – דיון והצבעות

היו"ר משה גפני:

אני ממשיך את הישיבה.

קריאה:

מה עכשיו?

היו"ר משה גפני:

הטבק. אני ממשיך את הישיבה. אנחנו בסעיף 4: צו תעריף המכס והפטורים ומס קניה על טובין (תיקון מס' 9), התשע"ח–2018 (טבק). אני רק מודיע לחברי הוועדה: ניצולי השואה הוזמנו קודם, אז את השיפוי, שעדיין יש שמה בעיות בוועדת העבודה והרווחה, אנחנו נעשה אחרי הבקשות לדיון מחדש. אחרי הצו הזה שאנחנו עכשיו הולכים לדון בו, אנחנו נעבור לסעיף 7, 8, 9, ונחזור בסוף לשיפוי. עדיין יש שמה בעיות.

מי מציג את הצו? בבקשה. למה אתה רחוק? בוא לפה.

דוד אמסלם (הליכוד):

בוא שב פה. אני נעבור. שנהיה קרוב. שנשמע את השקרים מצלצלים לנו באוזן.

היו"ר משה גפני:

מר בוזו, בבקשה. רבותי.

יעקב בוזו:

הצו שלפנינו מבקש להטיל מס קנייה זהה על יחידות חימום לטבק. אנחנו קוראים יחידות טבק לחימום. זה נראה כמו סיגריה קטנה, כשמכניסים את זה לתוך מכשיר חשמלי, המכשיר מחמם את יחידת הטבק, וככה אותו מעשן שואף את האדים והניקוטין.

היו"ר משה גפני:

מה המס היום על - - -

יעקב בוזו:

המס לפני הצו – ברשות המיסים היו לנו דיונים איפה לסווג את המוצר, והוא סווג בפרט מכס שהיה פטור ממס קנייה – אפס. אחרי שהיו על זה הרבה דיונים, באמת אם זה סיווג כמו סיגריה רגילה או לא סיגריה רגילה, זה סווג באמת בפרט ממכס שפטור ממס קנייה, זה היה אפס.

דוד אמסלם (הליכוד):

עכשיו מה?

יעקב בוזו:

אחרי שהיו לנו דיונים עם משרד הבריאות, רצינו לשמוע לגבי המוצר הזה, אם יש לו איזושהי הפחתת נזק לעומת סיגריה רגילה, אז הבנו שאין בזה שום תועלת לעומת סיגריה רגילה.

דוד אמסלם (הליכוד):

אין בזה שום תועלת?

יעקב בוזו:

ולכן אנחנו מבקשים למסות את זה בדיוק - - - כמו סיגריה.

דוד אמסלם (הליכוד):

משרד הבריאות פה?

רבקה שפר:

כן.

דוד אמסלם (הליכוד):

אין בזה שום תועלת? אז למה אנשים לוקחים את זה?

קריאה:

למה אנשים לוקחים סיגריות?

דוד אמסלם (הליכוד):

לא. אנשים לוקחים סיגריה בגלל שבסוף הם נהנים מסיגריה. אומר להם שיש תחליף שדומה בהרגשה אבל פחות מסוכן, אחרת למה שתלך לזה?

רבקה שפר:

אז זה בדיוק מה שלא ניתן לטעון.

היו"ר משה גפני:

אז הם אומרים שאין תועלת.

יוסי יונה (המחנה הציוני):

עובדים עליהם, דוד.

דוד אמסלם (הליכוד):

עובדים עליהם?

קריאה:

כן, בטח. פרסום. שקר - - -

היו"ר משה גפני:

רגע, רגע, רגע. בוזו, בבקשה.

יעקב בוזו:

רציתי להוסיף - - -

היו"ר משה גפני:

לא, לפני שאתה מוסיף, רק שכולם יודעים הכול. אתה יודע שאני על פי רוב לא יודע עד שאתה לא מסביר לי. עד עכשיו היה אפס, לא היה מס על הסיגריות האלה, שהן סיגריות אלקטרוניות.

יעקב בוזו:

כן, לא היה מס קנייה על הסיגריות.

היו"ר משה גפני:

יפה. עכשיו אתם מבקשים להטיל כמה?

יהודה גליק (הליכוד):

כמו סיגריה.

יעקב בוזו:

מס זהה כמו הסיגריות.

היו"ר משה גפני:

כמה זה?

יעקב בוזו:

270% מהמחיר הסיטוני. יש עוד מרכיב חשוב לחפיסה - - -

היו"ר משה גפני:

למה אתם עושים את הצו הזה? אתם עושים את הצו בגלל שאתם צריכים כסף או אתם עושים את הצו - - -

יהודה גליק (הליכוד):

כי בג"ץ קבע את זה.

היו"ר משה גפני:

רגע. אפילו שאתה מתלהב מאוד, אתה צריך להתגבר על יצרך.

יהודה גליק (הליכוד):

למה? כי יש נושאים שלא צריך להתגבר על היצר.

היו"ר משה גפני:

אבל צריך להסביר על מה מדובר.

יעקב בוזו:

זה גם וגם.

היו"ר משה גפני:

זאת אומרת גם כסף וגם אתם חושבים - - -

יעקב בוזו:

גם יש פה הפסד הכנסות, וגם אין שום סיבה - - -

היו"ר משה גפני:

יש מישהו - - -

יעקב בוזו:

היה בג"ץ - - - ובבג"ץ כתבנו שאנחנו נביא צווים לשר האוצר לחתימה.

היו"ר משה גפני:

אה, בג"ץ?

יהודה גליק (הליכוד):

זה מה שאמרתי לך, לא הקשבת. אמרתי, בג"ץ כפה עליהם, הם לא רצו.

היו"ר משה גפני:

נו, אם בג"ץ כפה, אז אני יכול להוריד את זה מסדר-היום.

יעל כהן-פארן (המחנה הציוני):

גם אם זה טוב לציבור, גפני?

יעקב בוזו:

אנחנו את התשובה שלנו נתנו לבג"ץ, אמרנו שנביא צווים שמטילים על זה מס קנייה זהה לסיגריות. וזה הצו ששר האוצר קבע.

היו"ר משה גפני:

טוב.

דוד אמסלם (הליכוד):

ומה בעצם שיעור ההיטלים לגבי הנושא של טבק מגולגל למשל?

יהודה גליק (הליכוד):

בג"ץ לא קבע.

יעל כהן-פארן (המחנה הציוני):

זה הבג"ץ הבא.

היו"ר משה גפני:

רגע, אבל אתם יכולים בבקשה – באמת, אם מישהו עכשיו מדבר, אני מוציא אותו.

יהודה גליק (הליכוד):

אבל אני מצביע לקבל רשות דיבור, ובינתיים - - -

היו"ר משה גפני:

אני אתן לך.

יהודה גליק (הליכוד):

לא, אבל הוא מתפרץ, זה הכול.

היו"ר משה גפני:

לא, הוא שאל שאלה, הוא היה באמצע.

דוד אמסלם (הליכוד):

ביקשתי שאלת הבהרה.

היו"ר משה גפני:

אני מבקש לא להצביע ולא לענות לו. יענה מי שמוסמך. בבקשה.

דוד אמסלם (הליכוד):

יש לנו את הסיגריות, שזה בטופ, ויש לנו את הטבק של הסיגריות – שזה כמה?

יעקב בוזו:

שזה מס בשיטה אחרת, זה מס לפי קילוגרם.

מיקי לוי (יש עתיד):

מופחת. בסוף הוא יוצא מופחת.

דוד אמסלם (הליכוד):

הבנתי. אבל אתם לא יודעים לתרגם את הקילוגרם לפר סיגריה? הרי בסוף אנחנו מתרגמים את הכול ליחידה. אתה יודע, גם את הסיגריה אני יכול לתרגם לקילו.

יעקב בוזו:

אנחנו יודעים.

יוסי יונה (המחנה הציוני):

הם לא יודעים לגלגל את המשמעות.

דוד אמסלם (הליכוד):

כמה זה יוצא פר סיגריה?

יעקב בוזו:

מס הקנייה של טבק לגלגול הוא נמוך.

דוד אמסלם (הליכוד):

נמוך. ויש לנו את זה שהיה אפס. בעצם, טבק מגולגל הוא יותר גרוע מאשר סיגריה רגילה, בגלל שהוא גם בלי פילטר הרבה פעמים.

קריאה:

לא, יש פילטר.

קריאה:

לא נכון.

דוד אמסלם (הליכוד):

תראה, כשהיינו קטנים – אתה יודע.

קריאה:

גלגלנו.

יצחק הרצוג (המחנה הציוני):

בוא נגמור את - - -

דוד אמסלם (הליכוד):

עכשיו, אני רוצה להבין את כל המדרג. לפני שאני נכנס לזה, אני רוצה להבין בראש שלי איך זה עובד.

היו"ר משה גפני:

אוקיי.

דוד אמסלם (הליכוד):

אז אתה אומר שהסיגריה בעצם הכי בעייתית ממוסית בשיעור הכי נמוך. הסיגריה הרגילה – מצידי שכל הסיגריות ייעלמו מהעולם, תבינו, זה גם ברמה האישית.

היו"ר משה גפני:

מה שסיכמת עכשיו זה נכון. הטבק המגולגל שהוא - -

יהודה גליק (הליכוד):

הכי מסוכן.

היו"ר משה גפני:

- - קשה יותר, ממוסה פחות. מה שמביאים עכשיו בצו, זה יהיה רגיל, כמו בסיגריה רגילה, וזה יהיה בגבוה.

דוד אמסלם (הליכוד):

מה המשמעות של הדבר הזה מבחינת התעשייה הישראלית? מייצרים את זה בארץ?

יעקב בוזו:

לא.

דוד אמסלם (הליכוד):

זה רק ייבוא?

יעקב בוזו:

כן.

היו"ר משה גפני:

טוב, נשמע רגע. מי ביקש?

טמיר כהן:

רבים.

היו"ר משה גפני:

אה, רבים ביקשו?

יצחק הרצוג (המחנה הציוני):

האגודה למלחמה בסרטן ביקשה.

היו"ר משה גפני:

רגע, רגע, רגע.

יוסי יונה (המחנה הציוני):

ויהודה גליק ביקש.

היו"ר משה גפני:

שנייה, אני תיכף אתן לו. אתה רוצה עכשיו או שקודם נשמע את האורחים?

יהודה גליק (הליכוד):

אני סך הכול חבר כנסת. אני לא חרדי, אני לא ליברמן.

היו"ר משה גפני:

אני לא יודע מה אתה. אתה אומר שלא חרדי, מה אני יודע?

יהודה גליק (הליכוד):

אני רק חברים בליכוד, ומהספסלים האחוריים.

היו"ר משה גפני:

בסדר. האגודה למלחמה בסרטן, בבקשה, אם אפשר בקצרה.

יצחק הרצוג (המחנה הציוני):

קודם כול תציגי את עצמך.

היו"ר משה גפני:

שם ותפקיד.

מירי זיו:

מירי זיו, מנכ"ל האגודה למלחמה בסרטן. אני יכולה לדבר?

היו"ר משה גפני:

כן, בבקשה.

מירי זיו:

אכן, כמו שחבר הכנסת אמר, צריך היה - - -

היו"ר משה גפני:

רבותיי, בבקשה.

מירי זיו:

הסיגריות הן גורם ממכר וממית. והסיגריה הזאת שהומצאה עם המניפולציות של חברות הטבק היא גם ממכרת, ולא במקרה לא מוציאים שם את הניקוטין. וב-FDA, הוועדה המקצועית קבעה שהיא לא מפחיתה את הסיכון, נכון להיום זה מה שידוע.

כל הנושא של העישון, ואני פונה לחבר הכנסת גליק גם, לפני שתדבר, זה לא פיקוח נפש, זה פיקוח של 8,000 בני אדם, שלפי נתוני משרד הבריאות מתים כל שנה כתוצאה מעישון – סרטן, לב, דרכי הנשימה וכדומה.

ולכן, אני חושבת שזה נושא באמת ברמה הלאומית, שניתן למנוע אותו. זה גורם המוות מספר אחד שניתן למניעה. ואני מצפה ממך שאתה לא תרים יד ותצביע בעד התקציב, שלא נלחם בנגע הזה, הממכר והממית - - -

דוד אמסלם (הליכוד):

לא, רק שנייה, עכשיו את עושה לנו סדר בקואליציה או מה? אני רוצה להבין.

מיקי לוי (יש עתיד):

לא, לא.

מירי זיו:

אני אגיד את דעתי. אני גם חושבת שהיום שר הבריאות הוא בראש המפלגה שלך - - -

מיקי לוי (יש עתיד):

היא חרגה אבל מתפקידה.

דוד אמסלם (הליכוד):

להגיד לא להצביע לעל התקציב?

מירי זיו:

ואני חושבת שצריך לפעול גם לגבי הסיגריות המגולגלות, שצעירים בורחים לשם, ובפירוש הוכח היום - -

יצחק הרצוג (המחנה הציוני):

מירי, תסתכלי לפה, לא רק לשם.

מירי זיו:

- - הוכח היום שהמחיר הוא ה-best buy. בעולם יש היום קואליציה בראשות ארגון הבריאות העולמי, ארגון הסרטן הבין-לאומי, שה- best buyלמנוע צעירים להתחיל להשתמש, להתמכר, ואחר כך למרבה הצער גם זה מקצר תוחלת חיים בעשר שנים. לכן אין ספק שעכשיו צריך להרים את יד ולממש את החלטת הממשלה ולהעלות את המס כרגיל. וגם על טבק לעישון, זו הערה - - -

היו"ר משה גפני:

את סבורה שהצו שהממשלה הביאה הוא צו שצריך לאשר אותו?

מירי זיו:

בוודאי, חד-משמעית.

היו"ר משה גפני:

תודה רבה. ג'ון קגן, אתם הגשתם את הבג"ץ?

ג'ון קגן:

כן.

היו"ר משה גפני:

בבקשה.

ג'ון קגן:

ג'ון קגן, חבר ועד של העמותה לדמוקרטיה מתקדמת. אני כאן היום במקום שבי גטניו.

היו"ר משה גפני:

לא חשוב במקום מי, אתה פה ותגיד את דברך.

ג'ון קגן:

עמותה שהוא הוביל את שני הבג"צים בשנה האחרונה, הראשון כאשר משרד הבריאות לא רצה להכיר באייקוס כמוצר טבק. והשני, כאשר משרד האוצר לא רצה לחתום על הצו שקיבלתם היום. האישור של משרד הבריאות הגיע באפריל 2017.

היו"ר משה גפני:

האישור על מה?

ג'ון קגן:

האישור שמדובר במוצר טבק - - -

היו"ר משה גפני:

על מה, על הצו של עכשיו?

יעל כהן-פארן (המחנה הציוני):

לא, על ההגדרה של אייקוס.

קריאה:

שזה אכן סיגריה.

יהודה גליק (הליכוד):

המוצר הזה שמדובר עליו.

היו"ר משה גפני:

ולכן אתם תומכים בזה שנאשר את הצו, שזה כמו סיגריה?

ג'ון קגן:

אני חושב שבכל זאת יש מקום להזכיר את ההיסטוריה, שהתחילו לשווק אותו ב-2017 - - -

היו"ר משה גפני:

כן, אם אפשר להזכיר את ההיסטוריה ביום אחר, לא היום, מפני שאין לנו זמן.

ג'ון קגן:

אנחנו מדברים על יותר משנה שלא מגדילים את המס.

היו"ר משה גפני:

טוב, אז הינה, עובדה. רבותיי, מה הולך פה בדיוק? אני מבקש לא לדבר בטלפון. זה לא בסדר.

יוסי יונה (המחנה הציוני):

גפני, היום אתה - - -

היו"ר משה גפני:

לא, זה לא היום, זה כבר כמה ימים בעייתי עם כאלה.

ג'ון קגן:

פשוט אנחנו שמחים שהגיע היום, מה שהיה צריך להגיע לפני - - -

היו"ר משה גפני:

תודה רבה. תודה. ההסתדרות הרפואית בישראל, ד"ר יעל בר זאב.

יעל בר זאב:

כן, תודה רבה. אנחנו בהחלט תומכים בהשוואה של המיסוי. אנחנו חושבים שזה הכרחי, מדובר במוצר טבק לכל דבר, אין שום הוכחה שהוא פחות מזיק נכון להיום, כולל כמו קביעת ה-FDA.

יוסי יונה (המחנה הציוני):

נהפוך הוא.

יעל בר זאב:

ואנחנו בהחלט חושבים שכמו כל מוצר טבק הוא צריך להיות ממוסה, בעיקר כדי למנוע מבני נוער צעירים להתחיל ולהשתמש בו, שעלול לגרום להתמכרות. יש פה ניקוטין כמו כל סיגריה אחרת, ואין שום סיבה לתת לו מיסוי אחר בשלב זה.

היו"ר משה גפני:

תודה רבה. משרד הבריאות.

רבקה שפר:

כן, אנחנו גם תומכים.

היו"ר משה גפני:

שם ותפקיד.

רבקה שפר:

סליחה. רבקה שפר, ראש שירותי בריאות הציבור.

היו"ר משה גפני:

יפה. ואתם תומכים בזה?

רבקה שפר:

אנחנו תומכים בזה, האייקוס מזיק לבריאות.

היו"ר משה גפני:

אייקוס?

רבקה שפר:

כן.

קריאה:

זה השם של - - -

היו"ר משה גפני:

הבנתי, אני רואה את זה כל הזמן. את יכולה להגיד לי מה התרגום של זה?

יהודה גליק (הליכוד):

זה שם מותג.

רבקה שפר:

זה פשוט השם. זה השם של המוצר, שבעצם מאדים את החומר במקום - - -

היו"ר משה גפני:

טוב. ואתם תומכים בזה?

רבקה שפר:

אנחנו בהחלט תומכים.

צבי הרציג:

זה מזיק כמו הסיגריות או פחות? כי לפני כשנה - - -

היו"ר משה גפני:

רק רגע, עם כל הכבוד, אתה רוצה לדבר – תירשם. אתה לא שואל ככה סתם.

רבקה שפר:

את לא עונה לאף אחד, את מדברת איתי. כן.

רבקה שפר:

אני מדברת איתך. ועדת המומחים של ה-FDA אמרה באופן חד-משמעי, שלא ניתן להגיד נכון להיום שהוא מזיק פחות. לא ניתן להגיד את זה. ולכן מבחינתנו הוא מזיק באותה מידה. ואנחנו - -

היו"ר משה גפני:

תומכים בצו.

רבקה שפר:

- - רוצים שימסו אותו, כדי שפחות בני נוער וילדים יתחילו לעשן.

היו"ר משה גפני:

תודה רבה. צבי הרציג מי זה? זה אתה. כן. אז למה היית צריך להתפרץ אם אתה רשום?

צבי הרציג:

סליחה.

היו"ר משה גפני:

ובקצרה, אני מבקש.

יעל כהן-פארן (המחנה הציוני):

רגע, מאיפה אתה?

צבי הרציג:

ממכון "ובחרת בחיים".

היו"ר משה גפני:

שנייה. סיימת שמה את הדיאלוג? כי גם אני רוצה להבין משהו. קוראים לך צבי הרציג?

צבי הרציג:

כן.

היו"ר משה גפני:

ואת מה אתה מייצג?

צבי הרציג:

אני פעיל נגד עישון זה שנים, אני מוסר את נפשי לנושא הזה.

היו"ר משה גפני:

טוב. גליק, אתה לא לבד.

יהודה גליק (הליכוד):

הוא אחד הפעילים המאוד משמעותיים.

צבי הרציג:

שנים חקרתי את הנושא של סיגריות אלקטרוניות. אני היחיד בישראל שפרסם בעיתונות המדעית בעולם פרסומים מדעיים על הנושא של הסיגריות האלקטרוניות.

היו"ר משה גפני:

טוב. ואתה בעד הצו?

יהודה גליק (הליכוד):

לא, הוא נגד. תקשיב לו.

צבי הרציג:

אני נגד הצו.

יהודה גליק (הליכוד):

תקשיב לו, הוא נגד.

צבי הרציג:

כל כך קשה לאנשים להפסיק לעשן. אני מדבר על אנשים ברחוב, בשכונה שלי – הם רוצים להפסיק, כל כך קשה להם. אנחנו יודעים שהבעירה, השריפה, זה מה שגורם לאנשים למות מעישון. לפני שנה איתמר גרוטו של משרד הבריאות, בכ"ב אדר תשע"ז הוא הגיע לוועדת הסמים. הוא אמר שהמחקר הראשוני, גם כבר אז, אומר שיש פחות חשיפה לרעלים. ה-FDA קבע - - - הוא אמר שאין מספיק להגיד: מוכח שזה פחות מזיק, אבל כן יש מספיק להגיד, שמוכח שזה מפחית את החשיפה לרעלים.

כמו כן, לפני כחודש משרד הבריאות האנגלי קבע, שיש מספיק הוכחה לקבוע שזה עשוי להיות מופחת סיכון. והם אמרו שמוצר מופחת סיכון צריך להיות ממוסה פחות, כי אנחנו רוצים לתמרץ את החברות הרצחניות לספק למעשנים מוצרים מופחתי סיכון. אין אף בן אדם שיגיד שיש מספיק מחקרים שזה מסוכן כמו סיגריות רגילות. כל המחקרים מצביעים – מצביעים – שאנחנו רואים שיש פחות חשיפה לרעלים.

ולכן אני חושב שאין אף מדינה אחרת בעולם שממסה את המוצר הזה כמו סיגריות רגילות. פה בישראל זה ימוסה יותר - - -

קריאה:

- - -

היו"ר משה גפני:

רגע, מה זה? כן.

צבי הרציג:

פה בישראל יהיה מס יותר מסיגריות רגילות, כי זה יהיה יותר מטבק לגלגול. יהיה מס יותר מטבק לגלגול. הבעיה שאנשי אקדמיה ואנשי בריאות הציבור, רובם רואים את עצמם כאנשים שחייבים להתעמת עם התעשייה יותר מאשר להציל לחיים.

היו"ר משה גפני:

ברור. בסדר. תודה רבה. חבר הכנסת גליק.

קריאה:

אפשר להגיב?

טמיר כהן:

משרד הבריאות רוצה - - -

היו"ר משה גפני:

אז אני אתן לך רגע. חבר הכנסת גליק.

יוסי יונה (המחנה הציוני):

תתייחס לדברים האלה, בבקשה.

יהודה גליק (הליכוד):

אני מתייחס בדיוק לדברים האלה.

היו"ר משה גפני:

בבקשה.

יהודה גליק (הליכוד):

אדוני היושב-ראש, מה שאמר צבי הרציג, הוא צודק בכל מילה. אבל אנחנו מעוניינים שאף אחד לא יעשן, כמו שאמר חבר הכנסת אמסלם. במשך שנים ממשלת ישראל התחייבה למסות את הסיגריות ואת מוצרי העישון. הגיע שר אוצר חדש לפני שנתיים-שלוש שנים, והחליט שהוא לא רוצה. הוא מצפצף על החלטת הממשלה, הוא מצפצף על כל המדינה. התחננו לפניו שישים מס על טבק לגלגול ומס על האייקוס הזה – הוא לא רוצה, אני מחליט.

ואז בא הגוף הנפלא הזה והגיש בג"ץ על האייקוס. עכשיו, מה קורה? הפוך על הפוך. האייקוס ככל הנראה הוא כן מופחת, הוא ככל הנראה כן מופחת, אבל עדיין הוא מסוכן. אנחנו הולכים לשים פה מס, שאני תומך בו, אבל אין בו היגיון בלי המס על הגלגול.

לפני שלושה חודשים התקיים פה דיון, יש פה יושב-ראש ועדת הכספים, קראו לו משה גפני. התחייב לדבר עם שר האוצר, כי עמדת כל המומחים הייתה שצריך להוסיף מס.

היו"ר משה גפני:

ודיבר.

יהודה גליק (הליכוד):

לאחר מכן התקיים דיון בוועדת הסמים. כל המומחים – כלכליים, בריאותיים – טענו שצריך מס. עומד שר האוצר כנגד כולם. 60 מחקרים בעולם שמדברים על מס על טבק לגלגול – אומר שר האוצר: לא אכפת לי, לדעתי זה לא טוב.

עכשיו, אנחנו פה – זאת ממשלה אימפוטנטית, עם דם על הידיים. ולכן צודקת יושבת-ראש האגודה למלחמה בסרטן. ואני הודעתי היום ללשכת ראש הממשלה שאני אצביע נגד התקציב, כל עוד הממשלה לא פועלת - - -

דוד אמסלם (הליכוד):

- - -

יהודה גליק (הליכוד):

סלח לי, אני מדבר עכשיו.

כל עוד הממשלה לא עושה צעד, אצבע אחת קטנה, להרים את האצבע כדי לנקוט צעד נגד העישון. ובאימפוטנט – דבר שבג"ץ ובג"ץ צודק, כי עדיין לא הוכח שזה מסוכן פחות. אם יוכח שזה מסוכן פחות, אני תומך לבטל את – כרגע עוד לא הוכח.

במשך שנים רימו אותנו, אמרו לנו שהסיגריות לא מסוכנות, לא מסוכנות, לא מסוכנות. התברר שהם שיקרו אותנו ביודעין. עכשיו לגבי האייקוס אנחנו לא יודעים. מכיוון שאנחנו לא יודעים, אז הם טוענים שהוא פחות. אני לא מאמין לאף אחד מהגופים ששיקרו אותנו שנים. ולכן צריך להעביר את המס הזה. אבל המס הזה בלי מס על הגלגול הוא שקר, והוא יוסיף עוד יותר הרג, כי עוד יותר אנשים יעברו לגלגול.

ולכן האוצר שפה מחכה שהבג"ץ יכריח אותו גם על זה. למה? למה לא יכולתם לעשות את המס הזה בלי בג"ץ, ולמה מס על גלגול אתם לא יכולים לעשות בלי בג"ץ?

היו"ר משה גפני:

אוקיי. דברים כדורבנות. תודה רבה.

דוד אמסלם (הליכוד):

רק אל תאיים עלינו בנושא של - - -

יהודה גליק (הליכוד):

לא מאיים, אני רק הודעתי.

דוד אמסלם (הליכוד):

אתה נבחרת באמצעות סיעה, אתה לא עושה מה שאתה רוצה.

יהודה גליק (הליכוד):

אני הודעתי, אני הודעתי.

דוד אמסלם (הליכוד):

אבל הבנו שאתה עושה מה שאתה רוצה. בבקשה.

יהודה גליק (הליכוד):

אני הודעתי.

דוד אמסלם (הליכוד):

טוב, טוב, הבנתי, הבנתי.

היו"ר משה גפני:

תודה רבה. משרד הבריאות, תגובה, ואנחנו עוברים להצבעה.

רבקה שפר:

הדבר שהכי חשוב מבחינתנו הוא לקטוע את ההתווספות של בני נוער למעגל המעשנים. אנחנו לא רוצים שייכנסו עוד ועוד ילדים ובני נוער לתוך מעגל המעשנים. ולכן מבחינתנו כל מוצר שהוא מוצר טבק, שמבחינתי זה סיגריות רגילות, טבק לגלגול, אייקוס – כל דבר שכזה צריך למסות בצורה שווה לסיגריות רגילות. אני לא רוצה שבני נוער וילדים יתחילו לעשן.

יהודה גליק (הליכוד):

את צודקת. אבל בני נוער לא מעשנים אייקוס, הם מעשנים את הסיגריות של טבק לגלגול.

רבקה שפר:

גם את זה צריך למסות.

יהודה גליק (הליכוד):

רק את זה, קודם כול את זה.

רבקה שפר:

אבל אם אתה לא תמסה את האייקוס, יתחילו גם את האייקוס לעשן.

יהודה גליק (הליכוד):

אני בעד למסות הכול, אני בעד למסות הכול - - -

רבקה שפר:

מה אתה צריך לעשות? אני לא אומרת שלא צריך לטפל במעשנים, אבל צריך למנוע היכנסות של אנשים אחרים, של הילדים, לתוך - - -

דוד אמסלם (הליכוד):

לא מזמן ראיתי באחד מהעיתונים הכלכליים, לדעתי לפני שבועיים-שלושה, שדווקא הם מראים כמעט שאין קשר בין המיסוי לבין מספר המעשנים.

מירי זיו:

מעניין מי עמד מאחורי זה.

דוד אמסלם (הליכוד):

יהודה, תן לי, אני לא הפרעתי. אני ראיתי את זה בעיתון. אמרתי, אני בעד לחסל את כל תופעת העישון, ואני מסכים עם יהודה, זה הדבר שהורג הכי הרבה אנשים, אבל נשים את זה שנייה בצד. אני ראיתי לפני כשבוע-שבועיים, שהייתה עקומת ירידה, חשבו שזה מהמיסים.

רבקה שפר:

הייתה עקומת ירידה בסיגריות הרגילות, ועלייה בטבק לגלגול.

דוד אמסלם (הליכוד):

ואחרי שהעלו, פתאום בשנים האחרונות יש עלייה בלי קשר למיסים.

יהודה גליק (הליכוד):

הכתבה הזאת הייתה מוטעית.

דוד אמסלם (הליכוד):

אז אם זה לא נכון - - -

יהודה גליק (הליכוד):

לא, לא, הכתבה - - -

דוד אמסלם (הליכוד):

מישהו בודק את זה? בודקים את זה?

יהודה גליק (הליכוד):

כן, כן, יש על זה בדיקה, חד וחלק. בכל העולם.

רבקה שפר:

יש ירידה בסיגריות הרגילות ועלייה בטבק לגלגול. הולכים בני הנוער, קונים - - - מה שיותר זול, זה הכול.

דוד אמסלם (הליכוד):

הבנתי, יהודה. אתה לא צריך לחזק את זה שאתה מצביע נגד התקציב בעוד טיעונים. הבנתי שאתה מצביע נגד התקציב, בסדר.

יהודה גליק (הליכוד):

נכון. לא, אבל שאלת שאלה - - -

דוד אמסלם (הליכוד):

הבנתי. אותה שאלתי.

יהודה גליק (הליכוד):

שאלת שאלה על - - -

דוד אמסלם (הליכוד):

אותה, לא אותך.

יהודה גליק (הליכוד):

בסדר. אבל אני מכיר את החומר, אולי אפילו יותר - - -

היו"ר משה גפני:

הטענה על העניין הזה היא טענה נכונה. אני דיברתי גם עם שר האוצר, אני מקווה שזה מה שיהיה בסוף. יעל כהן-פארן, בבקשה, בקצרה. אחרי זה אחמד טיבי ואחר כך נצביע.

יעל כהן-פארן (המחנה הציוני):

כן, אני רק רוצה להוסיף. קודם כול, גם אני אצביע נגד התקציב, אם זה עוזר פה למישהו.

היו"ר משה גפני:

מה?

יעל כהן-פארן (המחנה הציוני):

גם אני אצביע נגד התקציב. ובהזדהות עם גליק.

עכשיו, תראו, לא נמצאים כאן נציגי איגוד הרופאים לבריאות הציבור - -

דוד אמסלם (הליכוד):

- - - ביום שישי, לא הייתי ישן שבת.

יעל כהן-פארן (המחנה הציוני):

- - אבל רבקה קראה את עמדתם, ואני בקשר איתם, הם לא יכלו להגיע היום בבוקר. הם לחלוטין בעד הצו, וכמובן מיצוי של האייקוס. וכמובן שאנחנו שומעים כאן את משרד הבריאות, את האגודה למלחמה בסרטן ונציגים אחרים. עם כל הכבוד למר הרציג, אני לא מכירה אותך ואני לא יודעת מה ההתמחות שלך, אבל באמת לא צריך להוכיח, ברור לנו שהמוצר הזה הוא מזיק וצריך למסות אותו בדיוק כמו סיגריות רגילות. ומצטרפת לדברים שגם את הטבק המגולגל חייבים לעשות, וחייבים לעשות את זה ביחד.

אז אנחנו צריכים לאשר את הצו הזה, אבל לא לחכות לתקציב הזה, שמי יודע מתי הוא יגיע, כדי גם להביא תקנות או צו של מיסוי על טבק מגולגל. תודה.

היו"ר משה גפני:

תודה רבה. אחמד טיבי.

אחמד טיבי (הרשימה המשותפת):

כל גופי המקצוע, ובעיקר אנשי בריאות למיניהם, תומכים בצו הזה, דורשים אותו. נדמה לי שישראל היא אחת המדינות הבודדות בעולם, שמפירים את השימוש הזה, ומתייחסים אל תושבי ישראל כולם כשפני ניסוי, כדי להפיץ את זה בעולם כולו.

יהודה גליק (הליכוד):

נכון מאוד. צודק.

מיקי לוי (יש עתיד):

והוא אומר את זה כרופא.

יהודה גליק (הליכוד):

לא, אם הם היו עושים את זה רק על הפלסטינים לא הייתה לנו בעיה. הבעיה שהם עושים - - -

היו"ר משה גפני:

אוקיי. תודה. ג'ף.

מיקי לוי (יש עתיד):

רגע, הוא לא סיים. ד"ר טיבי לא סיים.

אחמד טיבי (הרשימה המשותפת):

יכול להיות, גפני, שאתה מושפע מהשטויות שגליק אומר?

היו"ר משה גפני:

סליחה. בבקשה.

נורית קורן (הליכוד):

אני מוחה על האמירה הזאת. היא לא צריכה להיאמר.

אחמד טיבי (הרשימה המשותפת):

אבל שמת לב שאני שומר על רמה מקסימלית של איפוק?

היו"ר משה גפני:

בבקשה, חבר הכנסת טיבי.

אחמד טיבי (הרשימה המשותפת):

ולכן, אדוני היושב-ראש, ועדת הכספים חייבת לאשר את הצו הזה, ואפשר גם להתנגד לתקציב וגם לתמוך בצו. אפשר גם שניהם ביחד.

דוד אמסלם (הליכוד):

אפשרי?

אחמד טיבי (הרשימה המשותפת):

אפשרי, כן.

יהודה גליק (הליכוד):

אני מקבל את ההצעה - - -

דוד אמסלם (הליכוד):

יהודה, הבנו. הבנו שאתה לא מצביע עם התקציב.

יהודה גליק (הליכוד):

מצביע נגד.

דוד אמסלם (הליכוד):

נגד. אנחנו מאוד מזועזעים.

היו"ר משה גפני:

ג'ף סטייר.

ג'פרי סטייר:

(אומר דברים בשפה האנגלית, להלן התרגום החופשי)

אני ג'פרי סטייר, מהמרכז לבחירת הצרכן.

היו"ר משה גפני:

את מה אתה מייצג?

יצחק הרצוג (המחנה הציוני):

הוא מייצג את הצרכנים.

קריאה:

הוא פעיל בתחום הזה בארצות-הברית, לספק למעשנים - - -

היו"ר משה גפני:

לא, השאלה אם הוא מייצג איזו חברה או מייצג - - -

קריאה:

הוא מייצג את Consumer Choice Center.

היו"ר משה גפני:

מה זה?

קריאה:

שמי שרוצה לעשן – שיעשן.

יעל כהן-פארן (המחנה הציוני):

ארגון אמריקני לזכויות הצרכנים.

היו"ר משה גפני:

טוב.

ג'פרי סטייר:

אני נוכחתי בדיון המעקב של ה- FDA, שחלקכם מדווח עליו והדברים שאתם אומרים הם לא מדוייקים. הדיון של ה- FDA  בנושא אייקוס, היה דיון של ועדה מייעצת ולמרות שהם לא חברים של אייקוס הם ערכו הצבעה, עם תוצאה של 8 מול 1, שאייקוס שהוא המוצר שכרגע אנו מחשיבים כמזיק, מייצר כמות פחותה באופן משמעותי של כימיקלים שעלולים להזיק.

יעל כהן-פארן (המחנה הציוני):

(אומרת דברים בשפה האנגלית, להלן התרגום החופשי)

מי מממן את הארגון שלכם?

יהודה גליק (הליכוד):

- - -

ג'פרי סטייר:

מר גליק ואני מסכימים שיש יותר מידי מעשנים, שעור העישון בישראל ממשיך לעלות וזה לא דבר שאמור להיות בסדר מבחינתנו. בארצות הברית, ב- FDA והמשרד לבריאות הציבור באנגליה, הגיעו להסכמה שעלינו להמשיך לקבל מוצרים בעלי סיכון נמוך. אין עוררין על כך שעישון סיגריות, אדוני היו"ר, הוא הדבר המסוכן ביותר אבל זה מוצר בדרגת סיכון נמוכה, כי הוא לא שורף את הטבק. אמנם מדובר בטבק וזה לא בטיחותי, אני מסכים שזה אמור להיות מוסדר וצריך להרחיק זאת מהשג ידם של ילדים, אבל לפני 3 שנים כתב העת לרפואה בניו אינגלנד פרסם מאמר "מיסים דיפרנציאלים לסיכונים דיפרנציאלים – לקראת הפחתת נזקים ממוצרי ניקוטין". אנחנו מעוניינים במיסים נמוכים עבור מוצרים פחות מסוכנים ומיסים גבוהים למוצרים יותר מסוכנים. יש לכם מס על טבק לגלגול והוא אמור להיות נמוך יותר מאשר המס על - - -

היו"ר משה גפני:

תודה רבה.

יעל כהן-פארן (המחנה הציוני):

אפשר לשאול אותו שאלה? מי מממן לו את הארגון?

היו"ר משה גפני:

אין לנו זמן.

יעל כהן-פארן (המחנה הציוני):

מי מממן את הארגון שלו? אני רוצה להבין. הוא מייצג ארגון, מי מממן אותו?

ג'פרי סטייר:

אני יודע שהם לא מעוניינים לשמוע את מה שיש לי לומר, אני מבקש - - -

היו"ר משה גפני:

מספיק. תודה רבה.

יעל כהן-פארן (המחנה הציוני):

(אומרת דברים בשפה האנגלית, להלן התרגום החופשי)

שאלתי אותך שאלה.

היו"ר משה גפני:

יעל, אין את הדיון הזה. בסדר. היה בדיון הקודם במשרד הבריאות, היה מישהו, חיים גבע נדמה לי, שאומר שתדווחו לנו, האם יש קשר בין מיסוי לבין הפחתה של - - -

רבקה שפר:

אז זה מה שאמרתי מקודם.

יהודה גליק (הליכוד):

חד וחלק יש.

היו"ר משה גפני:

רק רגע. אפשר שתגידו באופן פורמלי, אנחנו ביקשנו את זה בישיבה הקודמת, האם יש קשר בין העלאת הצו לבין הפחתת השימוש?

קריאה:

כן.

היו"ר משה גפני:

מי זה חיים גבע?

רבקה שפר:

חיים גבע הוא אחד מהעובדים שלי, שאחראי על הנושא של העישון במחלקה לקידום בריאות.

היו"ר משה גפני:

ואת יודעת להגיד את התשובה לשאלה הזאת שביקשנו אז?

רבקה שפר:

כן. זה מה שאמרתי לפני כן, שרואים באופן ישיר, שככל שהמס הוא גבוה יותר, יש פחות שימוש. ולכן אנחנו רואים את השימוש הגובר בגלגול הטבק, שהמיסוי שם נמוך יותר, ואת הירידה בסיגריות, כי באופן יחסי שם המיסוי גבוה יותר. זאת אומרת, אנחנו רואים את הירידה של אחד והעלייה של השני.

יהודה גליק (הליכוד):

אדוני היושב-ראש, ארגוני הבריאות העולמיים עשו - - -

היו"ר משה גפני:

רגע, אבל לא קיבלת רשות דיבור.

יהודה גליק (הליכוד):

לקחתי אותה.

היו"ר משה גפני:

לא, אל תיקח. לא, אתה איש מלומד.

יהודה גליק (הליכוד):

אז אני מבקש שתיתן לי להשלים.

היו"ר משה גפני:

הסיכום של הדברים שלכם, משרד הבריאות, באופן פורמלי, זה שצו בעניין הזה קשור לגובה או כמות שמשתמשים - - -

רבקה שפר:

כן, כן.

היו"ר משה גפני:

הבנתי. אני עובר להצבעה, רק, גליק, רצית להגיד משהו?

יהודה גליק (הליכוד):

רק להשלים נקודה, כי המידע, זה לא אנחנו ממציאים את הגלגל.

היו"ר משה גפני:

בסדר, אז היא אמרה באופן פורמלי.

יהודה גליק (הליכוד):

אבל שנייה, אני אגיד לך.

יצחק הרצוג (המחנה הציוני):

יהודה, באמת.

יהודה גליק (הליכוד):

60 מחקרים עולמיים, שבוצעו על ידי ארגוני הבריאות העולמיים בכל מקום, הגיעו למסקנה שיש שלושה דברים מובהקים שמורידים את העישון. באוסטרליה הורידו את העישון מ-25% ל-5%. והשלושה דברים הם: בראש ובראשונה מיסוי; הדבר השני הוא העלאת הגיל של המכירה; והדבר השלישי הוא קמפיינים.

היו"ר משה גפני:

תודה רבה. מי מקריא את הצו? אתה? מי מקריא?

שגית אפיק:

לא צריך להקריא, זה צו - - -

היו"ר משה גפני:

לא. עם הצווים האלה בסוף - - -

יהודה גליק (הליכוד):

1842.

היו"ר משה גפני:

צו תעריף המכס והפטורים ומס קניה על טובין (תיקון מס' 9), התשע"ח–2018. מי בעד אישור הצו? ירים את ידו. מי נגד? אין. מי נמנע? אין.

הצבעה

בעד אישור הצו – פה אחד

צו תעריף המכס והפטורים ומס קניה על טובין (תיקון מס' 9), התשע"ח–2018 אושר.

היו"ר משה גפני:

הצו אושר פה אחד. תודה רבה לכם.

הישיבה ננעלה בשעה 11:37.